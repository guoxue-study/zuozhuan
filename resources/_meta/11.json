[
  {
    "text": "# 定公"
  },
  {
    "text": "定公",
    "audio": "1.mp3"
  },
  {
    "text": "元年，春王。",
    "audio": "2.mp3"
  },
  {
    "text": "三月，晋人执宋仲几于京师。",
    "audio": "3.mp3"
  },
  {
    "text": "夏，六月癸亥，公之丧至自干侯。",
    "audio": "4.mp3"
  },
  {
    "text": "戊辰，公即位。",
    "audio": "5.mp3"
  },
  {
    "text": "秋，七月癸巳，葬我君昭公。",
    "audio": "6.mp3"
  },
  {
    "text": "九月，大雩。",
    "audio": "7.mp3"
  },
  {
    "text": "立炀宫。",
    "audio": "8.mp3"
  },
  {
    "text": "冬，十月，陨霜杀菽。",
    "audio": "9.mp3"
  },
  {
    "text": "元年，春，王正月辛巳，晋魏舒合诸侯之大夫于狄泉，将以城成周。魏子莅政。卫彪傒曰：「将建天子，而易位以令，非义也。大事奸义，必有大咎。晋不失诸侯，魏子其不免乎！」是行也，魏献子属役于韩简子及原寿过，而田于大陆，焚焉，还，卒于宁。范献子去其柏椁，以其未复命而田也。",
    "audio": "10.mp3"
  },
  {
    "text": "孟懿子会城成周，庚寅，栽。宋仲几不受功，曰：「滕、薛、郳，吾役也。」薛宰曰：「宋为无道，绝我小国于周，以我适楚，故我常从宋。晋文公为践土之盟，曰：『凡我同盟，各复旧职。』若从践土，若从宋，亦唯命。」仲几曰：「践土固然。」薛宰曰：「薛之皇祖奚仲居薛，以为夏车正，奚仲迁于邳，仲虺居薛，以为汤左相。若复旧职，将承王官，何故以役诸侯？」仲几曰：「三代各异物，薛焉得有旧？为宋役，亦其职也。」士弥牟曰：「晋之从政者新，子姑受功，归，吾视诸故府。」仲几曰：「纵子忘之，山川鬼神其忘诸乎？」士伯怒，谓韩简子曰：「薛征于人，宋征于鬼。宋罪大矣。且己无辞，而抑我以神，诬我也。『启宠纳侮』，其此之谓矣。必以仲几为戮。」乃执仲几以归。三月，归诸京师。城三旬而毕，乃归诸侯之戍。",
    "audio": "11.mp3"
  },
  {
    "text": "齐高张后，不从诸侯。晋女叔宽曰：「周苌弘、齐高张皆将不免。苌叔违天，高子违人。天之所坏，不可支也；众之所为，不可奸也。」",
    "audio": "12.mp3"
  },
  {
    "text": "夏，叔孙成子逆公之丧于干侯。季孙曰：「子家子亟言于我，未尝不中吾志也。吾欲与之从政，子必止之，且听命焉。」子家子不见叔孙，易几而哭。叔孙请见子家子。子家子辞曰：「羁未得见，而从君以出。君不命而薨，羁不敢见。」叔孙使告之曰：「公衍、公为实使群臣不得事君，若公子宋主社稷，则群臣之愿也。凡从君出而可以入者，将唯子是听。子家氏未有后，季孙愿与子从政。此皆季孙之愿也，使不敢以告。」对曰：「若立君，则有卿士、大夫与守龟在，羁弗敢知。若从君者，则貌而出者，入可也；寇而出者，行可也。若羁也，则君知其出也，而未知其入也，羁将逃也。」丧及坏隤，公子宋先入，从公者皆自坏隤反。",
    "audio": "13.mp3"
  },
  {
    "text": "六月癸亥，公之丧至自干侯。戊辰，公即位。季孙使役如阚公氏，将沟焉。荣驾鹅曰：「生不能事，死又离之，以自旌也。纵子忍之，后必或耻之。」乃止。季孙问于荣驾鹅曰：「吾欲为君谥，使子孙知之。」对曰：「生弗能事，死又恶之，以自信也。将焉用之？」乃止。",
    "audio": "14.mp3"
  },
  {
    "text": "秋，七月癸巳，葬昭公于墓道南。孔子之为司寇也，沟而合诸墓。",
    "audio": "15.mp3"
  },
  {
    "text": "昭公出故，季平子祷于炀公。九月，立炀宫。",
    "audio": "16.mp3"
  },
  {
    "text": "周巩简公弃其子弟而好用远人。",
    "audio": "17.mp3"
  },
  {
    "text": "## 定公 定公二年"
  },
  {
    "text": "春，王正月。",
    "audio": "19.mp3"
  },
  {
    "text": "夏，五月壬辰，雉门及两观灾。",
    "audio": "20.mp3"
  },
  {
    "text": "秋，楚人伐吴。",
    "audio": "21.mp3"
  },
  {
    "text": "冬，十月，新作雉门及两观。",
    "audio": "22.mp3"
  },
  {
    "text": "二年，夏，四月辛酉，巩氏之群子弟贼简公。",
    "audio": "23.mp3"
  },
  {
    "text": "桐叛楚。吴子使舒鸠氏诱楚人，曰：「以师临我，我伐桐，为我使之无忌。」秋，楚囊瓦伐吴，师于豫章。吴人见舟于豫章，而潜师于巢。冬，十月，吴军楚师于豫章，败之。遂围巢，克之，获楚公子繁。",
    "audio": "24.mp3"
  },
  {
    "text": "邾庄公与夷射姑饮酒，私出。阍乞肉焉，夺之杖以敲之。",
    "audio": "25.mp3"
  },
  {
    "text": "## 定公 定公三年"
  },
  {
    "text": "春，王正月，公如晋，至河，乃复。",
    "audio": "27.mp3"
  },
  {
    "text": "二月辛卯，邾子穿卒。",
    "audio": "28.mp3"
  },
  {
    "text": "秋，葬邾庄公。",
    "audio": "29.mp3"
  },
  {
    "text": "冬，仲孙何忌及邾子盟于拔。",
    "audio": "30.mp3"
  },
  {
    "text": "三年，春，二月辛卯，邾子在门台，临廷。阍以缾水沃廷，邾子望见之，怒。阍曰：「夷射姑旋焉。」命执之。弗得，滋怒，自投于床，废于炉炭，烂，遂卒。先葬以车五乘，殉五人。庄公卞急而好洁，故及是。",
    "audio": "31.mp3"
  },
  {
    "text": "定公秋，九月，鲜虞人败晋师于平中，获晋观虎，恃其勇也。",
    "audio": "32.mp3"
  },
  {
    "text": "冬，盟于郯，修邾好也。",
    "audio": "33.mp3"
  },
  {
    "text": "蔡昭侯为两佩与两裘以如楚，献一佩一裘于昭王。昭王服之，以享蔡侯。蔡侯亦服其一。子常欲之，弗与，三年止之。唐成公如楚，有两肃爽马，子常欲之，弗与，亦三年止之。唐人或相与谋，请代先从者，许之。饮先从者酒，醉之，窃马而献之子常。子常归唐侯。自拘于司败，曰：「君以弄马之故，隐君身，弃国家。群臣请相夫人以偿马，必如之。」唐侯曰：「寡人之过也。二三子无辱！」皆赏之。蔡人闻之，固请，而献佩于子常。子常朝，见蔡侯之徒，命有司曰：「蔡君之久也，官不共也。明日礼不毕，将死。」蔡侯归，及汉，执玉而沈，曰：「余所有济汉而南者，有若大川！」蔡侯如晋，以其子元与其大夫之子为质焉，而请伐楚。",
    "audio": "34.mp3"
  },
  {
    "text": "## 定公 定公四年"
  },
  {
    "text": "春，王二月癸巳，陈侯吴卒。",
    "audio": "36.mp3"
  },
  {
    "text": "三月，公会刘子、晋侯、宋公、蔡侯、卫侯、陈子、郑伯、许男、曹伯、莒子、邾子、顿子、胡子、滕子、薛伯、杞伯、小邾子、齐国夏于召陵，侵楚。",
    "audio": "37.mp3"
  },
  {
    "text": "夏，四月庚辰，蔡公孙姓帅师灭沈，以沈子嘉归，杀之。",
    "audio": "38.mp3"
  },
  {
    "text": "五月，公及诸侯盟于皋鼬。",
    "audio": "39.mp3"
  },
  {
    "text": "杞伯成卒于会。",
    "audio": "40.mp3"
  },
  {
    "text": "六月，葬陈惠公。",
    "audio": "41.mp3"
  },
  {
    "text": "许迁于容城。",
    "audio": "42.mp3"
  },
  {
    "text": "秋，七月，公至自会。",
    "audio": "43.mp3"
  },
  {
    "text": "刘卷卒。",
    "audio": "44.mp3"
  },
  {
    "text": "葬杞悼公。",
    "audio": "45.mp3"
  },
  {
    "text": "楚人围蔡。",
    "audio": "46.mp3"
  },
  {
    "text": "晋士鞅、卫孔圉帅师伐鲜虞。",
    "audio": "47.mp3"
  },
  {
    "text": "葬刘文公。",
    "audio": "48.mp3"
  },
  {
    "text": "冬，十有一月庚午，蔡侯以吴子及楚人战于柏举，楚师败绩。楚囊瓦出奔郑。庚辰，吴入郢。",
    "audio": "49.mp3"
  },
  {
    "text": "四年，春，三月，刘文公合诸侯于召陵，谋伐楚也。晋荀寅求货于蔡侯，弗得，言于范献子曰：「国家方危，诸侯方贰，将以袭敌，不亦难乎！水潦方降，疾疟方起，中山不服，弃盟取怨，无损于楚，而失中山，不如辞蔡侯。吾自方城以来，楚未可以得志，只取勤焉。」乃辞蔡侯。",
    "audio": "50.mp3"
  },
  {
    "text": "晋人假羽旄于郑，郑人与之。明日，或旆以会。晋于是乎失诸侯。将会，卫子行敬子言于灵公曰：「会同难，啧有烦言，莫之治也。其使祝佗从！」公曰：「善。」乃使子鱼。子鱼辞，曰：「臣展四体，以率旧职，犹惧不给而烦刑书。若又共二，徼大罪也。且夫祝，社稷之常隶也。社稷不动，祝不出竟，官之制也。君以军行，祓社衅鼓，祝奉以从，于是乎出竟。若嘉好之事，君行师从，卿行旅从，臣无事焉。」公曰：「行也。」",
    "audio": "51.mp3"
  },
  {
    "text": "及皋鼬，将长蔡于卫。卫侯使祝佗私于苌弘曰：「闻诸道路，不知信否。若闻蔡将先卫，信乎？」苌弘曰：「信。蔡叔，康叔之兄也，先卫，不亦可乎？」子鱼曰：「以先王观之，则尚德也。昔武王克商，成王定之，选建明德，以蕃屏周。故周公相王室，以尹天下，于周为睦。",
    "audio": "52.mp3"
  },
  {
    "text": "「分鲁公以大路、大旗，夏后氏之璜，封父之繁弱，殷民六族，条氏、徐氏、萧氏、索氏、长勺氏、尾勺氏，使帅其宗氏，辑其分族，将其类丑，以法则周公。用即命于周。是使之职事于鲁，以昭周公之明德。分之土田陪敦、祝、宗、卜、史，备物、典策，官司、彝器；因商奄之民，命以伯禽而封于少皞之虚。",
    "audio": "53.mp3"
  },
  {
    "text": "「分康叔以大路、少帛、綪茷、旃旌、大吕，殷民七族，陶氏、施氏、繁氏、锜氏、樊氏、饥氏、终葵氏；封畛土略，自武父以南及圃田之北竟，取于有阎之土以共王职；取于相土之东都以会王之东搜。聃季授土，陶叔授民，命以《康诰》而封于殷虚。皆启以商政，疆以周索。分唐叔以大路、密须之鼓、阙巩、沽洗，怀姓九宗，职官五正。命以《唐诰》而封于夏虚，启以夏政，疆以戎索。",
    "audio": "54.mp3"
  },
  {
    "text": "「三者皆叔也，而有令德，故昭之以分物。不然，文、武、成、康之伯犹多，而不获是分也，唯不尚年也。管、蔡启商，惎间王室，王于是乎杀管叔而蔡蔡叔，以车七乘、徒七十人。其子蔡仲改行帅德，周公举之，以为己卿士，见诸王而命之以蔡。其命书云：『王曰：胡！无若尔考之违王命也！』若之何其使蔡先卫也？武王之母弟八人，周公为大宰，康叔为司寇，聃季为司空，五叔无官，岂尚年哉？曹，文之昭也；晋，武之穆也。曹为伯甸，非尚年也。今将尚之，是反先王也。晋文公为践土之盟，卫成公不在，夷叔，其母弟也，犹先蔡。其载书云：『王若曰：晋重、鲁申、卫武、蔡甲午、郑捷、齐潘、宋王臣、莒期。』藏在周府，可覆视也。吾子欲复文、武之略，而不正其德，将如之何？」苌弘说，告刘子，与范献子谋之，乃长卫侯于盟。",
    "audio": "55.mp3"
  },
  {
    "text": "反自召陵，郑子大叔未至而卒。晋赵简子为之临，甚哀，曰：「黄父之会，夫子语我九言，曰：『无始乱，无怙富，无恃宠，无违同，无敖礼，无骄能，无复怒，无谋非德，无犯非义。』」",
    "audio": "56.mp3"
  },
  {
    "text": "沈人不会于召陵，晋人使蔡伐之。夏，蔡灭沈。秋，楚为沈故，围蔡。伍员为吴行人以谋楚。楚之杀郤宛也，伯氏之族出。伯州犁之孙嚭为吴大宰以谋楚。楚自昭王即位，无岁不有吴师，蔡侯因之，以其子干与其大夫之子为质于吴。",
    "audio": "57.mp3"
  },
  {
    "text": "冬，蔡侯、吴子、唐侯伐楚。舍舟于淮汭，自豫章与楚夹汉。左司马戌谓子常曰：「子沿汉而与之上下，我悉方城外以毁其舟，还塞大隧、直辕、冥厄。子济汉而伐之，我自后击之，必大败之。」既谋而行。武城黑谓子常曰：「吴用木也，我用革也，不可久也，不如速战。」史皇谓子常：「楚人恶子而好司马。若司马毁吴舟于淮，塞城口而入，是独克吴也。子必速战！不然，不免。」乃济汉而陈，自小别至于大别。三战，子常知不可，欲奔。史皇曰：「安，求其事；难而逃之，将何所入？子必死之，初罪必尽说。」",
    "audio": "58.mp3"
  },
  {
    "text": "十一月庚午，二师陈于柏举。阖庐之弟夫概王晨请于阖庐曰：「楚瓦不仁，其臣莫有死志。先伐之，其卒必奔；而后大师继之，必克。」弗许。夫概王曰：「所谓『臣义而行，不待命』者，其此之谓也。今日我死，楚可入也。」以其属五千先击子常之卒。子常之卒奔，楚师乱，吴师大败之。子常奔郑。史皇以其乘广死。吴从楚师，及清发，将击之。夫概王曰：「困兽犹鬭，况人乎？若知不免而致死，必败我。若使先济者知免，后者慕之，蔑有鬭心矣。半济而后可击也。」从之，又败之。楚人为食，吴人及之，奔。食而从之，败诸雍澨。五战，及郢。",
    "audio": "59.mp3"
  },
  {
    "text": "己卯，楚子取其妹季芈畀我以出，涉雎。针尹固与王同舟，王使执燧象以奔吴师。庚辰，吴入郢，以班处宫。子山处令尹之宫，夫概王欲攻之，惧而去之，夫概王入之。左司马戌及息而还，败吴师于雍澨，伤。初，司马臣阖庐，故耻为禽焉，谓其臣曰：「谁能免吾首？」吴句卑曰：「臣贱，可乎？」司马曰：「我实失子，可哉！」三战皆伤，曰：「吾不可用也已。」句卑布裳，刭而裹之，藏其身，而以其首免。",
    "audio": "60.mp3"
  },
  {
    "text": "楚子涉雎，济江，入于云中。王寝，盗攻之，以戈击王，王孙由于以背受之，中肩。王奔郧。钟建负季芈以从。由于徐苏而从。郧公辛之弟怀将弑王，曰：「平王杀吾父，我杀其子，不亦可乎？」辛曰：「君讨臣，谁敢雠之？君命，天也。若死天命，将谁雠？《诗》曰：『柔亦不茹，刚亦不吐。不侮矜寡，不畏强御』，唯仁者能之。违强陵弱，非勇也；乘人之约，非仁也；灭宗废祀，非孝也；动无令名，非知也。必犯是，余将杀女。」斗辛与其弟巢以王奔随。吴人从之，谓随人曰：「周之子孙在汉川者，楚实尽之。天诱其衷，致罚于楚，而君又窜之，周室何罪？君若顾报周室，施及寡人，以奖天衷，君之惠也。汉阳之田，君实有之。」楚子在公宫之北，吴人在其南。子期似王，逃王，而己为王，曰：「以我与之，王必免。",
    "audio": "61.mp3"
  },
  {
    "text": "」随人卜与之，不吉，乃辞吴曰：「以随之辟小，而密迩于楚，楚实存之。世有盟誓，至于今未改。若难而弃之，何以事君？执事之患不唯一人，若鸠楚竟，敢不听命？」吴人乃退。鑪金初宦于子期氏，实与随人要言。王使见，辞，曰：「不敢以约为利。」王割子期之心以与随人盟。",
    "audio": "62.mp3"
  },
  {
    "text": "初，伍员与申包胥友。其亡也，谓申包胥曰：「我必复楚国。」申包胥曰：「勉之！子能复之，我必能兴之。」及昭王在随，申包胥如秦乞师，曰：「吴为封豕、长蛇，以荐食上国，虐始于楚。寡君失守社稷，越在草莽，使下臣告急，曰：『夷德无厌，若邻于君，疆埸之患也。逮吴之未定，君其取分焉。若楚之遂亡，君之土也。若以君灵抚之，世以事君。」秦伯使辞焉，曰：「寡人闻命矣。子姑就馆，将图而告。」对曰：「寡君越在草莽，未获所伏，下臣何敢即安？」立，依于庭墙而哭，日夜不绝声，勺饮不入口七日。秦哀公为之赋《无衣》。九顿首而坐。秦师乃出。",
    "audio": "63.mp3"
  },
  {
    "text": "## 定公 定公五年"
  },
  {
    "text": "春，三月辛亥朔，日有食之。",
    "audio": "65.mp3"
  },
  {
    "text": "夏，归粟于蔡。",
    "audio": "66.mp3"
  },
  {
    "text": "于越入吴。",
    "audio": "67.mp3"
  },
  {
    "text": "六月丙申，季孙意如卒。",
    "audio": "68.mp3"
  },
  {
    "text": "秋，七月壬子，叔孙不敢卒。",
    "audio": "69.mp3"
  },
  {
    "text": "冬，晋士鞅帅师围鲜虞。",
    "audio": "70.mp3"
  },
  {
    "text": "五年，春，王人杀子朝于楚。",
    "audio": "71.mp3"
  },
  {
    "text": "夏，归粟于蔡，以周亟，矜无资。",
    "audio": "72.mp3"
  },
  {
    "text": "越入吴，吴在楚也。",
    "audio": "73.mp3"
  },
  {
    "text": "六月，季平子行东野。还，未至，丙申，卒于房。阳虎将以玙璠敛，仲梁怀弗与，曰：「改步改玉。」阳虎欲逐之，告公山不狃。不狃曰：「彼为君也，子何怨焉？」既葬，桓子行东野，及费。子泄为费宰，逆劳于郊，桓子敬之。劳仲梁怀，仲梁怀弗敬。子泄怒，谓阳虎：「子行之乎！」",
    "audio": "74.mp3"
  },
  {
    "text": "申包胥以秦师至。秦子蒲、子虎帅车五百乘以救楚。子蒲曰：「吾未知吴道。」使楚人先与吴人战，而自稷会之，大败夫概王于沂。吴人获䓕射于柏举，其子帅奔徒以从子西，败吴师于军祥。",
    "audio": "75.mp3"
  },
  {
    "text": "秋七月，子期、子蒲灭唐。九月，夫概王归，自立也，以与王战，而败，奔楚，为棠溪氏。吴师败楚师于雍澨。秦师又败吴师。吴师居麇，子期将焚之，子西曰：「父兄亲暴骨焉，不能收，又焚之，不可。」子期曰：「国亡矣，死者若有知也，可以歆旧祀，岂惮焚之？」焚之，而又战，吴师败，又战于公婿之溪。吴师大败，吴子乃归。囚闉舆罢。闉舆罢请先，遂逃归。叶公诸梁之弟后臧从其母于吴，不待而归。叶公终不正视。",
    "audio": "76.mp3"
  },
  {
    "text": "乙亥，阳虎囚季桓子及公父文伯，而逐仲梁怀。冬，十月丁亥，杀公何藐。己丑，盟桓子于稷门之内，庚寅，大诅。逐公父歜及秦遄，皆奔齐。",
    "audio": "77.mp3"
  },
  {
    "text": "楚子入于郢。初，斗辛闻吴人之争宫也，曰：「吾闻之：『不让，则不和；不和，不可以远征。』吴争于楚，必有乱；有乱，则必归，焉能定楚？」王之奔随也，将涉于成臼。蓝尹亹涉其帑，不与王舟。及宁，王欲杀之。子西曰：「子常唯思旧怨以败，君何效焉？」王曰：「善。使复其所，吾以志前恶。」王赏斗辛、王孙由于、王孙圉、钟建、斗巢、申包胥、王孙贾、宋木、斗怀。子西曰：「请舍怀也。」王曰：「大德灭小怨，道也。」申包胥曰：「吾为君也，非为身也。君既定矣，又何求？且吾尤子旗，其又为诸？」遂逃赏。王将嫁季芈，季芈辞曰：「所以为女子，远丈夫也。钟建负我矣。」以妻钟建，以为乐尹。",
    "audio": "78.mp3"
  },
  {
    "text": "王之在随也，子西为王舆服以保路，国于脾泄。闻王所在，而后从王。王使由于城麇，复命。子西问高厚焉，弗知。子西曰：「不能，如辞。城不知高厚，小大何知？」对曰：「固辞不能，子使余也。人各有能有不能。王遇盗于云中，余受其戈，其所犹在。」袒而示之背，曰：「此余所能也。脾泄之事，余亦弗能也。」",
    "audio": "79.mp3"
  },
  {
    "text": "晋士鞅围鲜虞，报观虎之败也。",
    "audio": "80.mp3"
  },
  {
    "text": "## 定公 定公六年"
  },
  {
    "text": "春，王正月癸亥，郑游速帅师灭许，以许男斯归。",
    "audio": "82.mp3"
  },
  {
    "text": "二月，公侵郑。",
    "audio": "83.mp3"
  },
  {
    "text": "公至自侵郑。",
    "audio": "84.mp3"
  },
  {
    "text": "夏，季孙斯、仲孙何忌如晋。",
    "audio": "85.mp3"
  },
  {
    "text": "秋，晋人执宋行人乐祁犁。",
    "audio": "86.mp3"
  },
  {
    "text": "冬，城中城。",
    "audio": "87.mp3"
  },
  {
    "text": "季孙斯、仲孙忌帅师围郓。",
    "audio": "88.mp3"
  },
  {
    "text": "六年，春，郑灭许，因楚败也。",
    "audio": "89.mp3"
  },
  {
    "text": "二月，公侵郑，取匡，为晋讨郑之伐胥靡也。往不假道于卫；及还，阳虎使季、孟自南门入，出自东门，舍于豚泽。卫侯怒，使弥子瑕追之。公叔文子老矣，辇而如公，曰：「尤人而效之，非礼也。昭公之难君将以文之舒鼎、成之昭兆、定之鞶监，茍可以纳之，择用一焉。公子与二三臣之子，诸侯茍忧之，将以为之质。此群臣之所闻也。今将以小忿蒙旧德，无乃不可乎？大姒之子，唯周公、康叔为相睦也，而效小人以弃之，不亦诬乎？天将多阳虎之罪以毙之，君姑待之，若何？」乃止。",
    "audio": "90.mp3"
  },
  {
    "text": "夏，季桓子如晋，献郑俘也。阳虎强使孟懿子往报夫人之币，晋人兼享之。孟孙立于房外，谓范献子曰：「阳虎若不能居鲁，而息肩于晋，所不以为中军司马者，有如先君！」献子曰：「寡君有官，将使其人，鞅何知焉？」献子谓简子曰：「鲁人患阳虎矣。孟孙知其衅，以为必适晋，故强为之请，以取入焉。」",
    "audio": "91.mp3"
  },
  {
    "text": "四月己丑，吴太子终累败楚舟师，获潘子臣、小惟子及大夫七人。楚国大惕，惧亡。子期又以陵师败于繁扬。令尹子西喜曰：「乃今可为矣。」于是乎迁郢于鄀，而改纪其政，以定楚国。",
    "audio": "92.mp3"
  },
  {
    "text": "周儋翩率王子朝之徒因郑人将以作乱于周，郑于是乎伐冯、滑、胥靡、负黍、狐人、阙外。六月，晋阎没戍周，且城胥靡。",
    "audio": "93.mp3"
  },
  {
    "text": "秋，八月，宋乐祁言于景公曰：「诸侯唯我事晋，今使不往，晋其憾矣。」乐祁告其宰陈寅。陈寅曰：「必使子往。」他日，公谓乐祁曰：「唯寡人说子之言，子必往！」陈寅曰：「子立后而行，吾室亦不亡，唯君亦以我为知难而行也。」见溷而行。赵简子逆，而饮之酒于绵上，献杨楯六十于简子。陈寅曰：「昔吾主范氏，今子主赵氏，又有纳焉，以杨楯贾祸，弗可为也已。然子死晋国，子孙必得志于宋。」范献子言于晋侯曰：「以君命越疆而使，未致使而私饮酒，不敬二君，不可不讨也。」乃执乐祁。",
    "audio": "94.mp3"
  },
  {
    "text": "阳虎又盟公及三桓于周社，盟国人于亳社，诅于五父之衢。",
    "audio": "95.mp3"
  },
  {
    "text": "冬，十二月，天王处于姑莸，辟儋翩之乱也。",
    "audio": "96.mp3"
  },
  {
    "text": "## 定公 定公七年"
  },
  {
    "text": "春，王正月。",
    "audio": "98.mp3"
  },
  {
    "text": "夏，四月。",
    "audio": "99.mp3"
  },
  {
    "text": "秋，齐侯、郑伯盟于咸。",
    "audio": "100.mp3"
  },
  {
    "text": "齐人执卫行人北宫结以侵卫。",
    "audio": "101.mp3"
  },
  {
    "text": "齐侯、卫侯盟于沙。",
    "audio": "102.mp3"
  },
  {
    "text": "大雩。",
    "audio": "103.mp3"
  },
  {
    "text": "齐国夏帅师伐我西鄙。",
    "audio": "104.mp3"
  },
  {
    "text": "九月，大雩。",
    "audio": "105.mp3"
  },
  {
    "text": "冬，十月。",
    "audio": "106.mp3"
  },
  {
    "text": "七年，春，二月，周儋翩入于仪栗以叛。",
    "audio": "107.mp3"
  },
  {
    "text": "齐人归郓、阳关，阳虎居之以为政。",
    "audio": "108.mp3"
  },
  {
    "text": "夏，四月，单武公、刘桓公败尹氏于穷谷。",
    "audio": "109.mp3"
  },
  {
    "text": "秋，齐侯、郑伯盟于咸，征会于卫。卫侯欲叛晋，诸大夫不可。使北宫结如齐，而私于齐侯曰：「执结以侵我。」齐侯从之，乃盟于琐。",
    "audio": "110.mp3"
  },
  {
    "text": "齐国夏伐我。阳虎御季桓子，公敛处父御孟懿子，将宵军齐师。齐师闻之，堕，伏而待之。处父曰：「虎不图祸，而必死。」苫夷曰：「虎陷二子于难，不待有司，余必杀女。」虎惧，乃还，不败。",
    "audio": "111.mp3"
  },
  {
    "text": "冬，十一月戊午，单子、刘子逆王于庆氏。晋籍秦送王。己巳，王入于王城，馆于公族党氏，而后朝于庄宫。",
    "audio": "112.mp3"
  },
  {
    "text": "## 定公 定公八年"
  },
  {
    "text": "春，王正月，公侵齐。",
    "audio": "114.mp3"
  },
  {
    "text": "公至自侵齐。",
    "audio": "115.mp3"
  },
  {
    "text": "二月，公侵齐。",
    "audio": "116.mp3"
  },
  {
    "text": "三月，公至自侵齐。",
    "audio": "117.mp3"
  },
  {
    "text": "曹伯露卒。",
    "audio": "118.mp3"
  },
  {
    "text": "夏，齐国夏帅师伐我西鄙。",
    "audio": "119.mp3"
  },
  {
    "text": "公会晋师于瓦。",
    "audio": "120.mp3"
  },
  {
    "text": "公至自瓦。",
    "audio": "121.mp3"
  },
  {
    "text": "秋，七月戊辰，陈侯柳卒。",
    "audio": "122.mp3"
  },
  {
    "text": "晋士鞅帅师侵郑，遂侵卫。",
    "audio": "123.mp3"
  },
  {
    "text": "葬曹靖公。",
    "audio": "124.mp3"
  },
  {
    "text": "九月，葬陈怀公。",
    "audio": "125.mp3"
  },
  {
    "text": "季孙斯、仲孙何忌帅师侵卫。",
    "audio": "126.mp3"
  },
  {
    "text": "冬，卫侯、郑伯盟于曲濮。",
    "audio": "127.mp3"
  },
  {
    "text": "从祀先公。",
    "audio": "128.mp3"
  },
  {
    "text": "盗窃宝玉、大弓。",
    "audio": "129.mp3"
  },
  {
    "text": "八年，春，王正月，公侵齐，门于阳州。士皆坐列，曰：「颜高之弓六钧。」皆取而传观之。阳州人出，颜高夺人弱弓，籍丘子鉏击之，与一人俱毙。偃，且射子鉏，中颊，殪。颜息射人中眉，退曰：「我无勇，吾志其目也。」师退，冉猛伪伤足而先。其兄会乃呼曰：「猛也殿！」",
    "audio": "130.mp3"
  },
  {
    "text": "二月己丑，单子伐谷城，刘子伐仪栗。辛卯，单子伐简城，刘子伐盂，以定王室。",
    "audio": "131.mp3"
  },
  {
    "text": "赵鞅言于晋侯曰：「诸侯唯宋事晋，好逆其使，犹惧不至；今又执之，是绝诸侯也。」将归乐祁，士鞅曰：「三年止之，无故而归之，宋必叛晋。」献子私谓子梁曰：「寡君惧不得事宋君，是以止子。子姑使溷代子。」子梁以告陈寅。陈寅曰：「宋将叛晋，是弃溷也，不如待之。」乐祁归，卒于大行。士鞅曰：「宋必叛，不如止其尸以求成焉。」乃止诸州。",
    "audio": "132.mp3"
  },
  {
    "text": "公侵齐，攻廪丘之郛。主人焚冲，或濡马褐以救之，遂毁之。主人出，师奔。阳虎伪不见冉猛者，曰：「猛在此，必败。」猛逐之，顾而无继，伪颠。虎曰：「尽客气也。」",
    "audio": "133.mp3"
  },
  {
    "text": "苫越生子，将待事而名之。阳州之役获焉，名之曰「阳州」。",
    "audio": "134.mp3"
  },
  {
    "text": "夏，齐国夏、高张伐我西鄙。晋士鞅、赵鞅、荀寅救我。公会晋师于瓦，范献子执羔，赵简子、中行文子皆执雁。鲁于是始尚羔。",
    "audio": "135.mp3"
  },
  {
    "text": "晋师将盟卫侯于𫑘泽，赵简子曰：「群臣谁敢盟卫君者？」涉佗、成何曰：「我能盟之。」卫人请执牛耳。成何曰：「卫，吾温、原也，焉得视诸侯？」将歃，涉佗捘卫侯之手，及捥。卫侯怒，王孙贾趋进，曰：「盟以信礼也，有如卫君，其敢不唯礼是事而受此盟也？」卫侯欲叛晋，而患诸大夫。王孙贾使次于郊。大夫问故，公以晋诟语之，且曰：「寡人辱社稷，其改卜嗣，寡人从焉。」大夫曰：「是卫之祸，岂君之过也？」公曰：「又有患焉，谓寡人『必以而子与大夫之子为质』。」大夫曰：「茍有益也，公子则往，群臣之子敢不皆负羁绁以从？」将行，王孙贾曰：「茍卫国有难，工商未尝不为患，使皆行而后可。」公以告大夫，乃皆将行之。",
    "audio": "136.mp3"
  },
  {
    "text": "行有日，公朝国人，使贾问焉，曰：「若卫叛晋，晋五伐我，病何如矣？」皆曰：「五伐我，犹可以能战。」贾曰：「然则如叛之，病而后质焉，何迟之有？」乃叛晋。晋人请改盟，弗许。",
    "audio": "137.mp3"
  },
  {
    "text": "秋，晋士鞅会成桓公侵郑，围虫牢，报伊阙也。遂侵卫。",
    "audio": "138.mp3"
  },
  {
    "text": "九月，师侵卫，晋故也。",
    "audio": "139.mp3"
  },
  {
    "text": "季寤、公鉏极、公山不狃皆不得志于季氏，叔孙辄无宠于叔孙氏，叔仲志不得志于鲁，故五人因阳虎。阳虎欲去三桓，以季寤更季氏，以叔孙辄更叔孙氏，己更孟氏。冬十月，顺祀先公而祈焉。辛卯，禘于僖公。壬辰，将享季氏于蒲圃而杀之；戒都车，曰「癸巳至」。成宰公敛处父告孟孙曰：「季氏戒都车，何故？」孟孙曰：「吾弗闻。」处父曰：「然则乱也，必及于子，先备诸。」与孟孙以壬辰为期。",
    "audio": "140.mp3"
  },
  {
    "text": "阳虎前驱。林楚御桓子，虞人以铍、盾夹之，阳越殿。将如蒲圃。桓子咋谓林楚曰：「而先皆季氏之良也，尔以是继之。」对曰：「臣闻命后。阳虎为政，鲁国服焉，违之征死，死无益于主。」桓子曰：「何后之有？而能以我适孟氏乎？」对曰：「不敢爱死，惧不免主。」桓子曰：「往也！」孟氏选圉人之壮者三百人，以为公期筑室于门外。林楚怒马，及衢而骋。阳越射之，不中。筑者阖门。有自门间射阳越，杀之。阳虎劫公与武叔，以伐孟氏。公敛处父帅成人自上东门入，与阳氏战于南门之内，弗胜；又战于棘下，阳氏败。阳虎说甲如公宫，取宝玉、大弓以出，舍于五父之衢，寝而为食。其徒曰：「追其将至。」虎曰：「鲁人闻余出，喜于征死，何暇追余？」从者曰：「嘻！速驾，公敛阳在。」公敛阳请追之，孟孙弗许。",
    "audio": "141.mp3"
  },
  {
    "text": "阳欲杀桓子，孟孙惧而归之。子言辨舍爵于季氏之庙而出。阳虎入于讙、阳关以叛。",
    "audio": "142.mp3"
  },
  {
    "text": "郑驷歂嗣子大叔为政。",
    "audio": "143.mp3"
  },
  {
    "text": "## 定公 定公九年"
  },
  {
    "text": "春，王正月。",
    "audio": "145.mp3"
  },
  {
    "text": "夏，四月戊申，郑伯虿卒。",
    "audio": "146.mp3"
  },
  {
    "text": "得宝玉、大弓。",
    "audio": "147.mp3"
  },
  {
    "text": "六月，葬郑献公。",
    "audio": "148.mp3"
  },
  {
    "text": "秋，齐侯、卫侯次于五氏。",
    "audio": "149.mp3"
  },
  {
    "text": "秦伯卒。",
    "audio": "150.mp3"
  },
  {
    "text": "冬，葬秦哀公。",
    "audio": "151.mp3"
  },
  {
    "text": "九年，春，宋公使乐大心盟于晋，且逆乐祁之尸。辞，伪有疾；乃使向巢如晋盟，且逆子梁之尸。子明谓桐门右师出，曰：「吾犹衰绖，而子击钟，何也？」右师曰：「丧不在此故也。」既而告人曰：「己衰绖而生子，余何故舍钟？」子明闻之，怒，言于公曰：「右师将不利戴氏。不肯适晋，将作乱也。不然，无疾。」乃逐桐门右师。",
    "audio": "152.mp3"
  },
  {
    "text": "郑驷歂杀邓析，而用其竹刑。君子谓子然于是不忠。茍有可以加于国家者，弃其邪可也。《静女》之三章，取彤管焉。《竿旄》：「何以告之」，取其忠也。故用其道，不弃其人。《诗》云：「蔽芾甘棠，勿翦勿伐，召伯所茇。」思其人，犹爱其树，况用其道而不恤其人乎！子然无以劝能矣。",
    "audio": "153.mp3"
  },
  {
    "text": "夏，阳虎归宝玉、大弓，书曰「得」，器用也。凡获器用曰「得」，得用焉曰「获」。六月，伐阳关。阳虎使焚莱门。师惊，犯之而出奔齐，请师以伐鲁，曰：「三加，必取之。」齐侯将许之。鲍文子谏曰：「臣尝为隶于施氏矣，鲁未可取也。上下犹和，众庶犹睦，能事大国，而无天灾，若之何取之？阳虎欲勤齐师也，齐师罢，大臣必多死亡，己于是乎奋其诈谋。夫阳虎有宠于季氏，而将杀季孙以不利鲁国，而求容焉。亲富不亲仁，君焉用之？君富于季氏，而大于鲁国，兹阳虎所欲倾覆也。鲁免其疾，而君又收之，无乃害乎？」齐侯执阳虎，将东之。阳虎愿东，乃囚诸西鄙。尽借邑人之车，锲其轴，麻约而归之。载葱灵，寝于其中而逃。追而得之，囚于齐。又以葱灵逃，奔宋，遂奔晋，适赵氏。仲尼曰：「赵氏其世有乱乎！」",
    "audio": "154.mp3"
  },
  {
    "text": "秋，齐侯伐晋夷仪。敝无存之父将室之，辞，以与其弟，曰：「此役也，不死，反，必娶于高、国。」先登，求自门出，死于溜下。东郭书让登，犁弥从之，曰：「子让而左，我让而右，使登者绝而后下。」书左，弥先下。书与王猛息。猛曰：「我先登。」书敛甲，曰：「曩者之难，今又难焉！」猛笑曰：「吾从子，如骖之有靳。」",
    "audio": "155.mp3"
  },
  {
    "text": "晋车千乘在中牟，卫侯将如五氏，卜过之，龟焦，卫侯曰：「可也！卫车当其半，寡人当其半，敌矣。」乃过中牟。中牟人欲伐之。卫褚师圃亡在中牟，曰：「卫虽小，其君在焉，未可胜也。齐师克城而骄，其帅又贱，遇，必败之，不如从齐。」乃伐齐师，败之。齐侯致禚、媚、杏于卫。齐侯赏犁弥，犁弥辞曰：「有先登者，臣从之，晳帻而衣貍制。」公使视东郭书，曰：「乃夫子也--吾贶子。」公赏东郭书，辞曰：「彼，宾旅也。」乃赏犁弥。齐师之在夷仪也，齐侯谓夷仪人曰：「得敝无存者，以五家免。」乃得其尸。公三禭之，与之犀轩与直盖，而先归之。坐引者，以师哭之，亲推之三。",
    "audio": "156.mp3"
  },
  {
    "text": "## 定公 定公十年"
  },
  {
    "text": "春，王三月，及齐平。",
    "audio": "158.mp3"
  },
  {
    "text": "夏，公会齐侯于夹谷。",
    "audio": "159.mp3"
  },
  {
    "text": "公至自夹谷。",
    "audio": "160.mp3"
  },
  {
    "text": "晋赵鞅帅师围卫。",
    "audio": "161.mp3"
  },
  {
    "text": "齐人来归郓、讙、龟阴田。",
    "audio": "162.mp3"
  },
  {
    "text": "叔孙州仇、仲孙何忌帅师围郈。",
    "audio": "163.mp3"
  },
  {
    "text": "秋，叔孙州仇、仲孙何忌帅师围郈。",
    "audio": "164.mp3"
  },
  {
    "text": "宋乐大心出奔曹。",
    "audio": "165.mp3"
  },
  {
    "text": "宋公子地出奔陈。",
    "audio": "166.mp3"
  },
  {
    "text": "冬，齐侯、卫侯、郑游速会于安甫。",
    "audio": "167.mp3"
  },
  {
    "text": "叔孙州仇如齐。",
    "audio": "168.mp3"
  },
  {
    "text": "宋公之弟辰暨仲佗、石彄出奔陈。",
    "audio": "169.mp3"
  },
  {
    "text": "十年，春，及齐平。",
    "audio": "170.mp3"
  },
  {
    "text": "夏，公会齐侯于祝其，实夹谷。孔丘相，犁弥言于齐侯曰：「孔丘知礼而无勇，若使莱人以兵劫鲁侯，必得志焉。」齐侯从之。孔丘以公退，曰：「士兵之！两君合好，而裔夷之俘以兵乱之，非齐君所以命诸侯也。裔不谋夏，夷不乱华，俘不干盟，兵不偪好--于神为不祥，于德为愆义，于人为失礼，君必不然。」齐侯闻之，遽辟之。将盟，齐人加于载书曰：「齐师出竟而不以甲车三百乘从我者，有如此盟！」孔丘使兹无还揖对，曰：「而不反我汶阳之田，吾以共命者亦如之！」",
    "audio": "171.mp3"
  },
  {
    "text": "齐侯将享公。孔丘谓梁丘据曰：「齐、鲁之故，吾子何不闻焉？事既成矣，而又享之，是勤执事也。且牺、象不出门，嘉乐不野合。飨而既具，是弃礼也；若其不具，用秕稗也。用秕稗，君辱；弃礼，名恶。子盍图之！夫享，所以昭德也。不昭，不如其已也。」乃不果享。齐人来归郓、讙、龟阴之田。",
    "audio": "172.mp3"
  },
  {
    "text": "晋赵鞅围卫，报夷仪也。初，卫侯伐邯郸午于寒氏，城其西北而守之，宵熸。及晋围卫，午以徒七十人门于卫西门，杀人于门中，曰：「请报寒氏之役。」涉佗曰：「夫子则勇矣；然我往，必不敢启门。」亦以徒七十人旦门焉，步左右，皆至而立如植。日中不启门，乃退。反役，晋人讨卫之叛故，曰：「由涉佗、成何。」于是执涉佗，以求成于卫。卫人不许。晋人遂杀涉佗，成何奔燕。君子曰：「此之谓弃礼，必不钧。《诗》曰：『人而无礼，胡不遄死？』涉佗亦遄矣哉！」",
    "audio": "173.mp3"
  },
  {
    "text": "初，叔孙成子欲立武叔，公若藐固谏曰：「不可。」成子立之而卒。公南使贼射之，不能杀。公南为马正，使公若为郈宰。武叔既定，使郈马正侯犯杀公若，弗能。其圉人曰：「吾以剑过朝，公若必曰：『谁之剑也？』吾称子以告，必观之。吾伪固而授之末，则可杀也。」使如之。公若曰：「尔欲吴王我乎？」遂杀公若。侯犯以郈叛，武叔懿子围郈。弗克。",
    "audio": "174.mp3"
  },
  {
    "text": "秋，二子及齐师复围郈，弗克。叔孙谓郈工师驷赤曰：「郈非唯叔孙氏之忧，社稷之患也，将若之何？」对曰：「臣之业在《扬水》卒章之四言矣。」叔孙稽首。驷赤谓侯犯曰：「居齐、鲁之际而无事，必不可矣。子盍求事于齐以临民？不然，将叛。」侯犯从之。齐使至。驷赤与郈人为之宣言于郈中曰：「侯犯将以郈易于齐，齐人将迁郈民。」众凶惧。驷赤谓侯犯曰：「众言异矣。子不如易于齐，与其死也，犹是郈也，而得纾焉，何必此？齐人欲以此偪鲁，必倍与子地。且盍多舍甲于子之门以备不虞。」侯犯曰：「诺。」乃多舍甲焉。侯犯请易于齐，齐有司观郈。将至，驷赤使周走呼曰：「齐师至矣！」郈人大骇，介侯犯之门甲，以围侯犯。驷赤将射之，侯犯止之曰：「谋免我。」侯犯请行，许之。驷赤先如宿，侯犯殿。",
    "audio": "175.mp3"
  },
  {
    "text": "每出一门，郈人闭之。及郭门，止之，曰：「子以叔孙氏之甲出，有司若诛之，群臣惧死。」驷赤曰：「叔孙氏之甲有物，吾未敢以出。」犯谓驷赤曰：「子止而与之数。」驷赤止，而纳鲁人。侯犯奔齐。齐人乃致郈。",
    "audio": "176.mp3"
  },
  {
    "text": "宋公子地嬖蘧富猎，十一分其室，而以其五与之。公子地有白马四，公嬖向魋，魋欲之。公取而朱其尾、鬣以与之。地怒，使其徒抶魋而夺之。魋惧，将走，公闭门而泣之，目尽肿。母弟辰曰：「子分室以与腊也，而独卑魋，亦有颇焉。子为君礼，不过出竟，君必止子。」公子地出奔陈，公弗止。辰为之请，弗听。辰曰：「是我迋吾兄也。吾以国人出，君谁与处？」冬，母弟辰暨仲佗、石彄出奔陈。",
    "audio": "177.mp3"
  },
  {
    "text": "武叔聘于齐，齐侯享之，曰：「子叔孙！若使郈在君之他竟，寡人何知焉？属与敝邑际，故敢助君忧之。」对曰：「非寡君之望也。所以事君，封疆社稷是以，敢以家隶勤君之执事？夫不令之臣，天下之所恶也，君岂以为寡君赐？」",
    "audio": "178.mp3"
  },
  {
    "text": "## 定公 定公十有一年"
  },
  {
    "text": "春，宋公之弟辰及仲佗、石彄、公子地自陈入于萧以叛。",
    "audio": "180.mp3"
  },
  {
    "text": "夏，四月。",
    "audio": "181.mp3"
  },
  {
    "text": "秋，宋乐大心自曹入于萧。",
    "audio": "182.mp3"
  },
  {
    "text": "冬，及郑平。叔还如郑莅盟。",
    "audio": "183.mp3"
  },
  {
    "text": "十一年，春，宋公母弟辰暨仲佗、石彄、公子地入于萧以叛。秋，乐大心从之，大为宋患，宠向魋故也。",
    "audio": "184.mp3"
  },
  {
    "text": "冬，及郑平，始叛晋也。",
    "audio": "185.mp3"
  },
  {
    "text": "## 定公 定公十有二年"
  },
  {
    "text": "春，薛伯定卒。",
    "audio": "187.mp3"
  },
  {
    "text": "夏，葬薛襄公。",
    "audio": "188.mp3"
  },
  {
    "text": "叔孙州仇帅师堕郈。",
    "audio": "189.mp3"
  },
  {
    "text": "卫公孟彄帅师伐曹。",
    "audio": "190.mp3"
  },
  {
    "text": "季孙斯、仲孙何忌帅师堕费。",
    "audio": "191.mp3"
  },
  {
    "text": "秋，大雩。",
    "audio": "192.mp3"
  },
  {
    "text": "冬，十月癸亥，公会齐侯盟于黄。",
    "audio": "193.mp3"
  },
  {
    "text": "十有一月丙寅朔，日有食之。",
    "audio": "194.mp3"
  },
  {
    "text": "公至自黄。",
    "audio": "195.mp3"
  },
  {
    "text": "十有二月，公围成。",
    "audio": "196.mp3"
  },
  {
    "text": "公至自围成。",
    "audio": "197.mp3"
  },
  {
    "text": "十二年，夏，卫公孟彄伐曹，克郊。还，滑罗殿。未出，不退于列。其御曰：「殿而在列，其为无勇乎！」罗曰：「与其素厉，宁为无勇。」",
    "audio": "198.mp3"
  },
  {
    "text": "仲由为季氏宰，将堕三都，于是叔孙氏堕郈。季氏将堕费，公山不狃、叔孙辄帅费人以袭鲁。公与三子入于季氏之宫，登武子之台。费人攻之，弗克。入及公侧，仲尼命申句须、乐颀下，伐之，费人北。国人追之，败诸姑蔑。二子奔齐，遂堕费。将堕成，公敛处父谓孟孙：「堕成，齐人必至于北门。且成，孟氏之保障也。无成，是无孟氏也。子伪不知，我将不堕。」冬，十二月，公围成，弗克。",
    "audio": "199.mp3"
  },
  {
    "text": "## 定公 定公十有三年"
  },
  {
    "text": "春，齐侯、卫侯次于垂葭。",
    "audio": "201.mp3"
  },
  {
    "text": "夏，筑蛇渊囿。",
    "audio": "202.mp3"
  },
  {
    "text": "大搜于比蒲。",
    "audio": "203.mp3"
  },
  {
    "text": "卫公孟彄帅师伐曹。",
    "audio": "204.mp3"
  },
  {
    "text": "秋，晋赵鞅入于晋阳以叛。",
    "audio": "205.mp3"
  },
  {
    "text": "冬，晋荀寅、士吉射入于朝歌以叛。",
    "audio": "206.mp3"
  },
  {
    "text": "晋赵鞅归于晋。",
    "audio": "207.mp3"
  },
  {
    "text": "薛弑其君比。",
    "audio": "208.mp3"
  },
  {
    "text": "十三年，春，齐侯、卫侯次于垂葭，实郥氏。使师伐晋。将济河，诸大夫皆曰不可，邴意兹曰：「可。锐师伐河内，传必数日而后及绛。绛不三月不能出河，则我既济水矣。」乃伐河内。齐侯皆敛诸大夫之轩，唯邴意兹乘轩。齐侯欲与卫侯乘，与之宴而驾乘广，载甲焉。使告曰：「晋师至矣！」齐侯曰：「比君之驾也，寡人请摄。」乃介而与之乘，驱之。或告曰：「无晋师。」乃止。",
    "audio": "209.mp3"
  },
  {
    "text": "晋赵鞅谓邯郸午曰：「归我卫贡五百家，吾舍诸晋阳。」午许诺。归告其父兄。父兄皆曰：「不可。卫是以为邯郸，而寘诸晋阳，绝卫之道也。不如侵齐而谋之。」乃如之，而归之于晋阳。赵孟怒，召午，而囚诸晋阳，使其从者说剑而入，涉宾不可。乃使告邯郸人曰：「吾私有讨于午也，二三子唯所欲立。」遂杀午。赵稷、涉宾以邯郸叛。夏，六月，上军司马籍秦围邯郸。邯郸午，荀寅之甥也；荀寅，范吉射之姻也，而相与睦，故不与围邯郸，将作乱。董安于闻之，告赵孟，曰：「先备诸？」赵孟曰：「晋国有命，始祸者死，为后可也。」安于曰：「与其害于民，宁我独死。请以我说。」赵孟不可。秋七月，范氏、中行氏伐赵氏之宫，赵鞅奔晋阳，晋人围之。",
    "audio": "210.mp3"
  },
  {
    "text": "范皋夷无宠于范吉射，而欲为乱于范氏。梁婴父嬖于知文子，文子欲以为卿。韩简子与中行文子相恶，魏襄子亦与范昭子相恶。故五子谋，将逐荀寅，而以梁婴父代之；逐范吉射，而以范皋夷代之。荀跞言于晋侯曰：「君命大臣，始祸者死，载书在河。今三臣始祸，而独逐鞅，刑已不钧矣。请皆逐之。」冬十一月，荀跞、韩不信、魏曼多奉公以伐范氏、中行氏，弗克。二子将伐公。齐高强曰：「三折肱知为良医。唯伐君为不可，民弗与也。我以伐君在此矣。三家未睦，可尽克也。克之，君将谁与？若先伐君，是使睦也。」弗听，遂伐公。国人助公，二子败，从而伐之。丁未，荀寅、士吉射奔朝歌。韩、魏以赵氏为请。十二月辛末，赵鞅入于绛，盟于公宫。",
    "audio": "211.mp3"
  },
  {
    "text": "初，卫公叔文子朝，而请享灵公。退，见史鳅而告之。史鳅曰：「子必祸矣！子富而君贪，其及子乎！」文子曰：「然。吾不先告子，是吾罪也。君既许我矣，其若之何？」史鳅曰：「无害。子臣，可以免。富而能臣，必免于难。上下同之。戍也骄，其亡乎！富而不骄者鲜，吾唯子之见。骄而不亡者，未之有也。戍必与焉。」及文子卒，卫侯始恶于公叔戍，以其富也。公叔戍又将去夫人之党，夫人愬之曰：「戍将为乱。」",
    "audio": "212.mp3"
  },
  {
    "text": "## 定公 定公十有四年"
  },
  {
    "text": "春，卫公叔戍来奔。卫赵阳出奔宋。",
    "audio": "214.mp3"
  },
  {
    "text": "二月辛巳，楚公子结、陈公孙佗人帅师灭顿子牂归。",
    "audio": "215.mp3"
  },
  {
    "text": "夏，卫北宫结来奔。",
    "audio": "216.mp3"
  },
  {
    "text": "五月，于越败吴于槜李。",
    "audio": "217.mp3"
  },
  {
    "text": "吴子光卒。",
    "audio": "218.mp3"
  },
  {
    "text": "公会齐侯、卫侯于牵。",
    "audio": "219.mp3"
  },
  {
    "text": "公至自会。",
    "audio": "220.mp3"
  },
  {
    "text": "秋，齐侯、宋公会于洮。",
    "audio": "221.mp3"
  },
  {
    "text": "天王使石尚来归脤。",
    "audio": "222.mp3"
  },
  {
    "text": "卫世子蒯聩出奔宋。",
    "audio": "223.mp3"
  },
  {
    "text": "卫公孟彄出奔郑。",
    "audio": "224.mp3"
  },
  {
    "text": "宋公之弟辰自萧来奔。",
    "audio": "225.mp3"
  },
  {
    "text": "大搜于比蒲。",
    "audio": "226.mp3"
  },
  {
    "text": "邾子来会公。",
    "audio": "227.mp3"
  },
  {
    "text": "城莒父及霄。",
    "audio": "228.mp3"
  },
  {
    "text": "十四年，春，卫侯逐公叔戍与其党，故赵阳奔宋，戍来奔。",
    "audio": "229.mp3"
  },
  {
    "text": "梁婴父恶董安于，谓知文子曰：「不杀安于，使终为政于赵氏，赵氏必得晋国，盍以其先发难也讨于赵氏？」文子使告于赵孟曰：「范、中行氏虽信为乱，安于则发之，是安于与谋乱也。晋国有命，始祸者死。二子既伏其罪矣，敢以告。」赵孟患之。安于曰：「我死而晋国宁，赵氏定，将焉用生？人谁不死？吾死莫矣。」乃缢而死。赵孟尸诸市，而告于知氏曰：「主命戮罪人安于，既伏其罪矣，敢以告。」知伯从赵孟盟，而后赵氏定，祀安于于庙。",
    "audio": "230.mp3"
  },
  {
    "text": "顿子牂欲事晋，背楚而绝陈好。二月，楚灭顿。",
    "audio": "231.mp3"
  },
  {
    "text": "夏，卫北宫结来奔，公叔戍之故也。",
    "audio": "232.mp3"
  },
  {
    "text": "吴伐越，越子句践御之，陈于槜李。句践患吴之整也，使死士再禽焉，不动。使罪人三行，属剑于颈，而辞曰：「二君有治，臣奸旗鼓。不敏于君之行前，不敢逃刑，敢归死。」遂自刭也。师属之目，越子因而伐之，大败之。灵姑浮以戈击阖庐，阖庐伤将指，取其一屦。还，卒于陉，去槜李七里。夫差使人立于庭，茍出入，必谓己曰：「夫差！而忘越王之杀而父乎？」则对曰：「唯。不敢忘！」三年乃报越。",
    "audio": "233.mp3"
  },
  {
    "text": "晋人围朝歌，公会齐侯、卫侯于脾、上梁之间，谋救范、中行氏。析成鲋、小王桃甲率狄师以袭晋，战于绛中，不克而还。士鲋奔周，小王桃甲入于朝歌。",
    "audio": "234.mp3"
  },
  {
    "text": "秋，齐侯、宋公会于洮，范氏故也。",
    "audio": "235.mp3"
  },
  {
    "text": "卫侯为夫人南子召宋朝。会于洮，太子蒯聩献盂于齐，过宋野。野人歌之曰：「既定尔娄猪，盍归吾艾豭？」太子羞之，谓戏阳速曰：「从我而朝少君，少君见我，我顾，乃杀之。」速曰：「诺。」乃朝夫人。夫人见太子。太子三顾，速不进。夫人见其色，啼而走，曰：「蒯聩将杀余。」公执其手以登台。太子奔宋。尽逐其党，故公孟彄出奔郑，自郑奔齐。太子告人曰：「戏阳速祸余。」戏阳速告人曰：「太子则祸余。太子无道，使余杀其母。余不许，将戕于余，若杀夫人，将以余说。余是故许而弗为，以纾余死。谚曰：『民保于信』，吾以信义也。」",
    "audio": "236.mp3"
  },
  {
    "text": "冬，十二月，晋人败范、中行氏之师于潞，获籍秦、高强。又败郑师及范氏之师于百泉。",
    "audio": "237.mp3"
  },
  {
    "text": "## 定公 定公十有五年"
  },
  {
    "text": "春，王正月，邾子来朝。",
    "audio": "239.mp3"
  },
  {
    "text": "鼷鼠食郊牛，牛死，改卜牛。",
    "audio": "240.mp3"
  },
  {
    "text": "二月辛丑，楚子灭胡，以胡子豹归。",
    "audio": "241.mp3"
  },
  {
    "text": "夏，五月辛亥，郊。",
    "audio": "242.mp3"
  },
  {
    "text": "壬申，公薨于高寝。",
    "audio": "243.mp3"
  },
  {
    "text": "郑罕达帅师伐宋。",
    "audio": "244.mp3"
  },
  {
    "text": "齐侯、卫侯次于渠蒢。",
    "audio": "245.mp3"
  },
  {
    "text": "邾子来奔丧。",
    "audio": "246.mp3"
  },
  {
    "text": "秋，七月壬申，姒氏卒。",
    "audio": "247.mp3"
  },
  {
    "text": "八月庚辰朔，日有食之。",
    "audio": "248.mp3"
  },
  {
    "text": "九月，滕子来会葬。",
    "audio": "249.mp3"
  },
  {
    "text": "丁巳，葬我君定公，雨，不克葬。戊午，日下昃，乃克葬。",
    "audio": "250.mp3"
  },
  {
    "text": "辛巳，葬定姒。",
    "audio": "251.mp3"
  },
  {
    "text": "冬，城漆。",
    "audio": "252.mp3"
  },
  {
    "text": "十五年，春，邾隐公来朝。子贡观焉。邾子执玉高，其容仰；公受玉卑，其容俯。子贡曰：「以礼观之，二君者，皆有死亡焉。夫礼，死生存亡之体也，将左右、周旋，进退、俯仰，于是乎取之；朝、祀、丧、戎，于是乎观之。今正月相朝，而皆不度，心已亡矣。嘉事不体，何以能久？高、仰，骄也；卑、俯，替也。骄近乱，替近疾，君为主，其先亡乎！」",
    "audio": "253.mp3"
  },
  {
    "text": "吴之入楚也，胡子尽俘楚邑之近胡者。楚既定，胡子豹又不事楚，曰：「存亡有命，事楚何为？多取费焉。」二月，楚灭胡。",
    "audio": "254.mp3"
  },
  {
    "text": "夏，五月壬申，公薨。仲尼曰：「赐不幸言而中，是使赐多言者也。」",
    "audio": "255.mp3"
  },
  {
    "text": "郑罕达败宋师于老丘。",
    "audio": "256.mp3"
  },
  {
    "text": "齐侯、卫侯次于蘧挐，谋救宋也。",
    "audio": "257.mp3"
  },
  {
    "text": "秋，七月壬申，姒氏卒。不称夫人，不赴，且不祔也。",
    "audio": "258.mp3"
  },
  {
    "text": "葬定公，雨，不克襄事，礼也。",
    "audio": "259.mp3"
  },
  {
    "text": "葬定姒，不称小君，不成丧也。",
    "audio": "260.mp3"
  },
  {
    "text": "冬，城漆，书不时告也。",
    "audio": "261.mp3"
  },
  {
    "text": "# 哀公"
  },
  {
    "text": "",
    "audio": "263.mp3"
  }
]