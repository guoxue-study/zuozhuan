[
  {
    "text": "# 庄公"
  },
  {
    "text": "## 庄公 庄公元年"
  },
  {
    "text": "春，王正月。",
    "audio": "2.mp3"
  },
  {
    "text": "三月，夫人孙于齐。",
    "audio": "3.mp3"
  },
  {
    "text": "夏，单伯送王姬。",
    "audio": "4.mp3"
  },
  {
    "text": "秋，筑王姬之馆于外。",
    "audio": "5.mp3"
  },
  {
    "text": "冬，十月乙亥，陈侯林卒。",
    "audio": "6.mp3"
  },
  {
    "text": "王使荣叔来锡桓公命。",
    "audio": "7.mp3"
  },
  {
    "text": "王姬归于齐。",
    "audio": "8.mp3"
  },
  {
    "text": "齐师迁纪郱、鄑、郚。",
    "audio": "9.mp3"
  },
  {
    "text": "元年，春，不称即位，文姜出故也。",
    "audio": "10.mp3"
  },
  {
    "text": "三月，夫人孙于齐，不称姜氏，绝不为亲，礼也。",
    "audio": "11.mp3"
  },
  {
    "text": "秋，筑王姬之馆于外。为外，礼也。",
    "audio": "12.mp3"
  },
  {
    "text": "## 庄公 庄公二年"
  },
  {
    "text": "春，王二月，葬陈庄公。",
    "audio": "14.mp3"
  },
  {
    "text": "夏，公子庆父帅师伐于余丘。",
    "audio": "15.mp3"
  },
  {
    "text": "秋，七月，齐王姬卒。",
    "audio": "16.mp3"
  },
  {
    "text": "冬，十有二月，夫人姜氏会齐侯于禚。",
    "audio": "17.mp3"
  },
  {
    "text": "乙酉，宋公冯卒。",
    "audio": "18.mp3"
  },
  {
    "text": "二年，冬，夫人姜氏会齐侯于禚。书奸也。",
    "audio": "19.mp3"
  },
  {
    "text": "## 庄公 庄公三年"
  },
  {
    "text": "春，王正月，溺会齐师伐卫。",
    "audio": "21.mp3"
  },
  {
    "text": "夏，四月，葬宋庄公。",
    "audio": "22.mp3"
  },
  {
    "text": "五月，葬桓王。",
    "audio": "23.mp3"
  },
  {
    "text": "秋，纪季以酅入于齐。",
    "audio": "24.mp3"
  },
  {
    "text": "冬，公次于滑。",
    "audio": "25.mp3"
  },
  {
    "text": "三年，春，溺会齐师伐卫，疾之也。",
    "audio": "26.mp3"
  },
  {
    "text": "夏，五月，葬桓王，缓也。",
    "audio": "27.mp3"
  },
  {
    "text": "秋，纪季以酅入于齐，纪于是乎始判。",
    "audio": "28.mp3"
  },
  {
    "text": "冬，公次于滑，将会郑伯，谋纪故也。郑伯辞以难。凡师，一宿为舍，再宿为信，过信为次。",
    "audio": "29.mp3"
  },
  {
    "text": "## 庄公 庄公四年"
  },
  {
    "text": "春，王二月，夫人姜氏享齐侯于祝丘。",
    "audio": "31.mp3"
  },
  {
    "text": "三月，纪伯姬卒。",
    "audio": "32.mp3"
  },
  {
    "text": "夏，齐侯、陈侯、郑伯遇于垂。",
    "audio": "33.mp3"
  },
  {
    "text": "纪侯大去其国。",
    "audio": "34.mp3"
  },
  {
    "text": "六月乙丑，齐侯葬纪伯姬。",
    "audio": "35.mp3"
  },
  {
    "text": "冬，公及齐人狩于禚。",
    "audio": "36.mp3"
  },
  {
    "text": "四年，春，王三月，楚武王荆尸，授师孑焉，以伐随。将齐，入告夫人邓曼曰：「余心荡。」邓曼叹曰：「王禄尽矣。盈而荡，天之道也。先君其知之矣，故临武事，将发大命，而荡王心焉。若师徒无亏，王薨于行，国之福也。」王遂行，卒于𣗊木之下。令尹斗祁、莫敖屈重除道梁溠，营军临随，随人惧，行成。莫敖以王命入盟随侯，且请为会于汉汭而还。济汉而后发丧。",
    "audio": "37.mp3"
  },
  {
    "text": "纪侯不能下齐，以与纪季。夏，纪侯大去其国，违齐难也。",
    "audio": "38.mp3"
  },
  {
    "text": "## 庄公 庄公五年"
  },
  {
    "text": "春，王正月。",
    "audio": "40.mp3"
  },
  {
    "text": "夏，夫人姜氏如齐师。",
    "audio": "41.mp3"
  },
  {
    "text": "秋，郳犁来来朝。",
    "audio": "42.mp3"
  },
  {
    "text": "冬，公会齐人、宋人、陈人、蔡人伐卫。",
    "audio": "43.mp3"
  },
  {
    "text": "五年，秋，郳犁来来朝。名，未王命也。",
    "audio": "44.mp3"
  },
  {
    "text": "冬，伐卫，纳惠公也。",
    "audio": "45.mp3"
  },
  {
    "text": "## 庄公 庄公六年"
  },
  {
    "text": "春，王正月，王人子突救卫。",
    "audio": "47.mp3"
  },
  {
    "text": "夏，六月，卫侯朔入于卫。",
    "audio": "48.mp3"
  },
  {
    "text": "秋，公至自伐卫。",
    "audio": "49.mp3"
  },
  {
    "text": "螟。",
    "audio": "50.mp3"
  },
  {
    "text": "冬，齐人来归卫俘。",
    "audio": "51.mp3"
  },
  {
    "text": "六年，春，王人救卫。夏，卫侯入，放公子黔牟于周，放宁跪于秦，杀左公子泄、右公子职，乃即位。君子以二公子之立黔牟为不度矣。夫能固位者，必度于本末，而后立衷焉。不知其本，不谋；知本之不枝，弗强。《诗》云：「本枝百世。」",
    "audio": "52.mp3"
  },
  {
    "text": "冬，齐人来归卫宝，文姜请之也。",
    "audio": "53.mp3"
  },
  {
    "text": "楚文王伐申，过邓。邓祁侯曰：「吾甥也。」止而享之。骓甥、聃甥、养甥请杀楚子。邓侯弗许。三甥曰：「亡邓国者，必此人也。若不早图，后君噬齐。其及图之乎！图之，此为时矣。」邓侯曰：「人将不食吾余。」对曰：「若不从三臣，抑社稷实不血食，而君焉取余？」弗从。还年，楚子伐邓。十六年，楚复伐邓，灭之。",
    "audio": "54.mp3"
  },
  {
    "text": "## 庄公 庄公七年"
  },
  {
    "text": "春，夫人姜氏会齐侯于防。",
    "audio": "56.mp3"
  },
  {
    "text": "夏，四月辛卯，夜，恒星不见。夜中，星陨如雨。",
    "audio": "57.mp3"
  },
  {
    "text": "无麦、苗。",
    "audio": "58.mp3"
  },
  {
    "text": "冬，夫人姜氏会齐侯于谷。",
    "audio": "59.mp3"
  },
  {
    "text": "七年，春，文姜会齐侯于防，齐志也。",
    "audio": "60.mp3"
  },
  {
    "text": "夏，恒星不见，夜明也。星陨如雨，与雨偕也。",
    "audio": "61.mp3"
  },
  {
    "text": "秋，无麦、苗，不害嘉谷也。",
    "audio": "62.mp3"
  },
  {
    "text": "## 庄公 庄公八年"
  },
  {
    "text": "春，王正月，师次于郎，以俟陈人、蔡人。甲午，治兵。",
    "audio": "64.mp3"
  },
  {
    "text": "秋，师还。",
    "audio": "65.mp3"
  },
  {
    "text": "冬，十有一月癸未，齐无知弑其君诸儿。",
    "audio": "66.mp3"
  },
  {
    "text": "八年，春，治兵于庙，礼也。",
    "audio": "67.mp3"
  },
  {
    "text": "夏，师及齐师围郕。郕降于齐师。仲庆父请伐齐师。公曰：「不可。我实不德，齐师何罪？罪我之由。夏书曰：『皋陶迈种德，德，乃降。』姑务修德，以待时乎！」秋，师还。君子是以善鲁庄公。",
    "audio": "68.mp3"
  },
  {
    "text": "齐侯使连称、管至父戍葵丘，瓜时而往，曰：「及瓜而代。」期戍，公问不至。请代，弗许。故谋作乱。僖公之母弟曰夷仲年，生公孙无知，有宠于僖公，衣服礼秩如适。襄公绌之。二人因之以作乱。连称有从妹在公宫，无宠，使间公。曰：「捷，吾以汝为夫人。」",
    "audio": "69.mp3"
  },
  {
    "text": "冬，十二月，齐侯游于姑棼，遂田于贝丘。见大豕。从者曰：「公子彭生也。」公怒，曰：「彭生敢见！」射之。豕人立而啼。公惧，队于车。伤足，丧屦。反，诛屦于徒人费。弗得，鞭之，见血。走出，遇贼于门。劫而束之。费曰：「我奚御哉？」袒而示之背。信之。费请先入。伏公而出，鬭，死于门中。石之纷如死于阶下。遂入，杀孟阳于床。曰：「非君也，不类。」见公之足于户下，遂弑之，而立无知。初，襄公立，无常。鲍叔牙曰：「君使民慢，乱将作矣。」奉公子小白出奔莒。乱作，管夷吾、召忽奉公子纠来奔。",
    "audio": "70.mp3"
  },
  {
    "text": "初，公孙无知虐于雍廪。",
    "audio": "71.mp3"
  },
  {
    "text": "## 庄公 庄公九年"
  },
  {
    "text": "春，齐人杀无知。",
    "audio": "73.mp3"
  },
  {
    "text": "公及齐大夫盟于蔇。",
    "audio": "74.mp3"
  },
  {
    "text": "夏，公伐齐，纳子纠。齐小白入于齐。",
    "audio": "75.mp3"
  },
  {
    "text": "秋，七月丁酉，葬齐襄公。",
    "audio": "76.mp3"
  },
  {
    "text": "八月庚申，及齐师战于干时，我师败绩。",
    "audio": "77.mp3"
  },
  {
    "text": "冬，浚洙。",
    "audio": "78.mp3"
  },
  {
    "text": "九年，春，雍廪杀无知。",
    "audio": "79.mp3"
  },
  {
    "text": "公及齐大夫盟于蔇，齐无君也。",
    "audio": "80.mp3"
  },
  {
    "text": "夏，公伐齐，纳子纠。桓公自莒先入。",
    "audio": "81.mp3"
  },
  {
    "text": "秋，师及齐师战于干时，我师败绩。公丧戎路，传乘而归。秦子、梁子以公旗辟于下道，是以皆止。",
    "audio": "82.mp3"
  },
  {
    "text": "鲍叔帅师来言曰：「子纠，亲也，请君讨之。管、召，雠也，请受而甘心焉。」乃杀子纠于生窦。召忽死之。管仲请囚，鲍叔受之，及堂阜而税之。归而以告曰：「管夷吾治于高傒，使相可也。」公从之。",
    "audio": "83.mp3"
  },
  {
    "text": "## 庄公 庄公十年"
  },
  {
    "text": "春，王正月，公败齐师于长勺。",
    "audio": "85.mp3"
  },
  {
    "text": "二月，公侵宋。",
    "audio": "86.mp3"
  },
  {
    "text": "三月，宋人迁宿。",
    "audio": "87.mp3"
  },
  {
    "text": "夏，六月，齐师、宋师次于郎。公败宋师于乘丘。",
    "audio": "88.mp3"
  },
  {
    "text": "秋，九月，荆败蔡师于莘，以蔡侯献舞归。",
    "audio": "89.mp3"
  },
  {
    "text": "冬，十月，齐师灭谭。谭子奔莒。",
    "audio": "90.mp3"
  },
  {
    "text": "十年，春，齐师伐我。公将战。曹刿请见。其乡人曰：「肉食者谋之，又何间焉？」刿曰：「肉食者鄙，未能远谋。」乃入见，问何以战。公曰：「衣食所安，弗敢专也，必以分人。」对曰：「小惠未遍，民弗从也。」公曰：「牺牲玉帛，弗敢加也，必以信。」对曰：「小信未孚，神弗福也。」公曰：「小大之狱，虽不能察，必以情。」对曰：「忠之属也，可以一战。战，则请从。」公与之乘。战于长勺。公将鼓之。刿曰：「未可。」齐人三鼓。刿曰：「可矣！」齐师败绩。公将驰之。刿曰：「未可。」下，视其辙，登轼而望之，曰：「可矣！」遂逐齐师。既克，公问其故。对曰：「夫战，勇气也。一鼓作气，再而衰，三而竭。彼竭我盈，故克之。夫大国，难测也，惧有伏焉。吾视其辙乱，望其旗靡，故逐之。」",
    "audio": "91.mp3"
  },
  {
    "text": "夏，六月，齐师、宋师次于郎。公子偃曰：「宋师不整，可败也。宋败，齐必还。请击之。」公弗许。自雩门窃出，蒙皋比而先犯之。公从之。大败宋师于乘丘。齐师乃还。",
    "audio": "92.mp3"
  },
  {
    "text": "蔡哀侯娶于陈，息侯亦娶焉。息妫将归，过蔡。蔡侯曰：「吾姨也。」止而见之，弗宾。息侯闻之，怒，使谓楚文王曰：「伐我，吾求救于蔡而伐之。」楚子从之。秋，九月，楚败蔡师于莘，以蔡侯献舞归。",
    "audio": "93.mp3"
  },
  {
    "text": "齐侯之出也，过谭，谭不礼焉。及其入也，诸侯皆贺，谭又不至。冬，齐师灭谭，谭无礼也。谭子奔莒，同盟故也。",
    "audio": "94.mp3"
  },
  {
    "text": "## 庄公 庄公十有一年"
  },
  {
    "text": "春，王正月。",
    "audio": "96.mp3"
  },
  {
    "text": "夏，五月戊寅，公败宋师于鄑。",
    "audio": "97.mp3"
  },
  {
    "text": "秋，宋大水。",
    "audio": "98.mp3"
  },
  {
    "text": "冬，王姬归于齐。",
    "audio": "99.mp3"
  },
  {
    "text": "十一年，夏，宋为乘丘之役故，侵我。公御之。宋师未陈而薄之，败诸鄑。凡师，敌未陈曰败某师，皆陈曰战，大崩曰败绩。得俊曰克，覆而败之曰取某师，京师败曰王师败绩于某。",
    "audio": "100.mp3"
  },
  {
    "text": "秋，宋大水。公使吊焉，曰：「天作淫雨，害于粢盛，若之何不吊？」对曰：「孤实不敬，天降之灾，又以为君忧，拜命之辱。」臧文仲曰：「宋其兴乎！禹、汤罪己，其兴也悖焉；桀、纣罪人，其亡也忽焉。且列国有凶，称孤，礼也。言惧而名礼，其庶乎！」既而闻之曰公子御说之辞也。臧孙达曰：「是宜为君，有恤民之心。」",
    "audio": "101.mp3"
  },
  {
    "text": "冬，齐侯来逆共姬。",
    "audio": "102.mp3"
  },
  {
    "text": "乘丘之役，公以金仆姑射南宫长万，公右歂孙生搏之。宋人请之。宋公靳之，曰：「始吾敬子；今子，鲁囚也，吾弗敬子矣。」病之。",
    "audio": "103.mp3"
  },
  {
    "text": "## 庄公 庄公十有二年"
  },
  {
    "text": "春，王三月，纪叔姬归于酅。",
    "audio": "105.mp3"
  },
  {
    "text": "夏，四月。",
    "audio": "106.mp3"
  },
  {
    "text": "秋，八月甲午，宋万弑其君捷及其大夫仇牧。",
    "audio": "107.mp3"
  },
  {
    "text": "冬，十月，宋万出奔陈。",
    "audio": "108.mp3"
  },
  {
    "text": "十二年，秋，宋万弑闵公于蒙泽。遇仇牧于门，批而杀之。遇大宰督于东宫之西，又杀之。立子游。群公子奔萧，公子御说奔亳。南宫牛、猛获帅师围亳。",
    "audio": "109.mp3"
  },
  {
    "text": "冬，十月，萧叔大心及戴、武、宣、穆、庄之族，以曹师伐之。杀南宫牛于师，杀子游于宋，立桓公。猛获奔卫。南宫万奔陈，以乘车辇其母，一日而至。宋人请猛获于卫。卫人欲勿与。石祁子曰：「不可，天下之恶一也，恶于宋而保于我，保之何补？得一夫而失一国，与恶而弃好，非谋也。」卫人归之。亦请南宫万于陈，以赂。陈人使妇人饮之酒，而以犀革裹之。比及宋，手足皆见。宋人皆醢之。",
    "audio": "110.mp3"
  },
  {
    "text": "## 庄公 庄公十有三年"
  },
  {
    "text": "春，齐侯、宋人、陈人、蔡人、邾人会于北杏。",
    "audio": "112.mp3"
  },
  {
    "text": "夏，六月，齐人灭遂。",
    "audio": "113.mp3"
  },
  {
    "text": "冬，公会齐侯盟于柯。",
    "audio": "114.mp3"
  },
  {
    "text": "十三年，春，会于北杏，以平宋乱。遂人不至。夏，齐人灭遂而戍之。",
    "audio": "115.mp3"
  },
  {
    "text": "冬，盟于柯，始及齐平也。",
    "audio": "116.mp3"
  },
  {
    "text": "宋人背北杏之会。",
    "audio": "117.mp3"
  },
  {
    "text": "## 庄公 庄公十有四年"
  },
  {
    "text": "春，齐人、陈人、曹人伐宋。",
    "audio": "119.mp3"
  },
  {
    "text": "夏，单伯会伐宋。",
    "audio": "120.mp3"
  },
  {
    "text": "秋，七月，荆入蔡。",
    "audio": "121.mp3"
  },
  {
    "text": "冬，单伯会齐侯、宋公、卫侯、郑伯于鄄。",
    "audio": "122.mp3"
  },
  {
    "text": "十四年，春，诸侯伐宋。齐请师于周。夏，单伯会之。取成于宋而还。",
    "audio": "123.mp3"
  },
  {
    "text": "郑厉公自栎侵郑，及大陵，获傅瑕。傅瑕曰：「茍舍我，吾请纳君。」与之盟而赦之。六月甲子，傅瑕杀郑子及其二子，而纳厉公。初，内蛇与外蛇鬭于郑南门中，内蛇死。六年而厉公入。公闻之，问于申𦈡曰：「犹有妖乎？」对曰：「人之所忌，其气焰以取之。妖由人兴也。人无衅焉，妖不自作。人弃常，则妖兴，故有妖。」",
    "audio": "124.mp3"
  },
  {
    "text": "厉王入，遂杀傅瑕。使谓原繁曰：「傅瑕贰，周有常刑，既伏其罪矣。纳我而无二心者，吾皆许之上大夫之事，吾愿与伯父图之。且寡人出，伯父无里言。入，又不念寡人，寡人憾焉。」对曰：「先君桓公命我先人典司宗祏。社稷有主，而外其心，其何贰如之？茍主社稷，国内之民，其谁不为臣？臣无二心，天之制也。子仪在位，十四年矣；而谋召君者，庸非二乎？庄公之子犹有八人，若皆以官爵行赂劝贰而可以济事，君其若之何？臣闻命矣。」乃缢而死。",
    "audio": "125.mp3"
  },
  {
    "text": "蔡哀侯为莘故，绳息妫以语楚子。楚子如息，以食入享，遂灭息。以息妫归，生堵敖及成王焉。未言。楚子问之。对曰：「吾一妇人，而事二夫，纵弗能死，其又奚言？」楚子以蔡侯灭息，遂伐蔡。秋，七月，楚入蔡。君子曰：「商书所谓『恶之易也，如火之燎于原，不可乡迩，其犹可扑灭』者，其如蔡哀侯乎！」",
    "audio": "126.mp3"
  },
  {
    "text": "冬，会于鄄，宋服故也。",
    "audio": "127.mp3"
  },
  {
    "text": "## 庄公 庄公十有五年"
  },
  {
    "text": "春，齐侯、宋公、陈侯、卫侯、郑伯会于鄄。",
    "audio": "129.mp3"
  },
  {
    "text": "夏，夫人姜氏如齐。",
    "audio": "130.mp3"
  },
  {
    "text": "秋，宋人、齐人、邾人伐郳。",
    "audio": "131.mp3"
  },
  {
    "text": "冬，十月。",
    "audio": "132.mp3"
  },
  {
    "text": "十五年，春，复会焉，齐始霸也。",
    "audio": "133.mp3"
  },
  {
    "text": "秋，诸侯为宋伐郳。郑人间之而侵宋。",
    "audio": "134.mp3"
  },
  {
    "text": "## 庄公 庄公十有六年"
  },
  {
    "text": "春，王正月。",
    "audio": "136.mp3"
  },
  {
    "text": "夏，宋人、齐人、卫人伐郑。",
    "audio": "137.mp3"
  },
  {
    "text": "秋，荆伐郑。",
    "audio": "138.mp3"
  },
  {
    "text": "冬，十有二月，会齐侯、宋公、陈侯、卫侯、郑伯、许男、滑伯、滕子同盟于幽。",
    "audio": "139.mp3"
  },
  {
    "text": "邾子克卒。",
    "audio": "140.mp3"
  },
  {
    "text": "庄公十六年，夏，诸侯伐郑，宋故也。",
    "audio": "141.mp3"
  },
  {
    "text": "郑伯自栎入，缓告于楚。秋，楚伐郑，及栎，为不礼故也。",
    "audio": "142.mp3"
  },
  {
    "text": "郑伯治与于雍纠之乱者，九月，杀公子阏，刖强鉏。公父定叔出奔卫。三年而复之，曰：「不可使共叔无后于郑。」使以十月入，曰：「良月也，就盈数焉。」君子谓强鉏不能卫其足。",
    "audio": "143.mp3"
  },
  {
    "text": "冬，同盟于幽，郑成也。",
    "audio": "144.mp3"
  },
  {
    "text": "王使虢公命曲沃伯以一军为晋侯。",
    "audio": "145.mp3"
  },
  {
    "text": "初，晋武公伐夷，执夷诡诸。𫇭国请而免之。既而弗报，故子国作乱，谓晋人曰：「与我伐夷而取其地。」遂以晋师伐夷，杀夷诡诸。周公忌父出奔虢。惠王立而复之。",
    "audio": "146.mp3"
  },
  {
    "text": "## 庄公 庄公十有七年"
  },
  {
    "text": "春，齐人执郑詹。",
    "audio": "148.mp3"
  },
  {
    "text": "夏，齐人歼于遂。",
    "audio": "149.mp3"
  },
  {
    "text": "秋，郑詹自齐逃来。",
    "audio": "150.mp3"
  },
  {
    "text": "冬，多麋。",
    "audio": "151.mp3"
  },
  {
    "text": "十七年，春，齐人执郑詹，郑不朝也。",
    "audio": "152.mp3"
  },
  {
    "text": "夏，遂因氏、颌氏、工娄氏、须遂氏飨齐戍，醉而杀之，齐人歼焉。",
    "audio": "153.mp3"
  },
  {
    "text": "## 庄公 庄公十有八年"
  },
  {
    "text": "春，王三月，日有食之。",
    "audio": "155.mp3"
  },
  {
    "text": "夏，公追戎于济西。",
    "audio": "156.mp3"
  },
  {
    "text": "秋，有蜮。",
    "audio": "157.mp3"
  },
  {
    "text": "冬，十月。",
    "audio": "158.mp3"
  },
  {
    "text": "十八年，春，虢公、晋侯朝王。王飨醴，命之宥。皆赐玉五、马三匹，非礼也。王命诸侯，名位不同，礼亦异数，不以礼假人。",
    "audio": "159.mp3"
  },
  {
    "text": "虢公、晋侯、郑伯使原庄公逆王后于陈。陈妫归于京师，实惠后。",
    "audio": "160.mp3"
  },
  {
    "text": "夏，公追戎于济西。不言其来，讳之也。",
    "audio": "161.mp3"
  },
  {
    "text": "秋，有蜮，为灾也。",
    "audio": "162.mp3"
  },
  {
    "text": "初，楚武王克权，使鬭缗尹之，以叛，围而杀之。迁权于那处，使阎敖尹之。及文王即位，与巴人伐申，而惊其师。巴人叛楚而伐那处，取之，遂门于楚。阎敖游涌而逸。楚子杀之。其族为乱。冬，巴人因之以伐楚。",
    "audio": "163.mp3"
  },
  {
    "text": "## 庄公 庄公十有九年"
  },
  {
    "text": "春，王正月。夏，四月。",
    "audio": "165.mp3"
  },
  {
    "text": "秋，公子结媵陈人之妇于鄄，遂及齐侯、宋公盟。",
    "audio": "166.mp3"
  },
  {
    "text": "夫人姜氏如莒。",
    "audio": "167.mp3"
  },
  {
    "text": "冬，齐人、宋人、陈人伐我西鄙。",
    "audio": "168.mp3"
  },
  {
    "text": "十九年，春，楚子御之，大败于津。还，鬻拳弗纳，遂伐黄。败黄师于踖陵。还，及湫，有疾。夏，六月庚申，卒。鬻拳葬诸夕室。亦自杀也，而葬于绖皇。初，鬻拳强谏楚子。楚子弗从。临之以兵，惧而从之。鬻拳曰：「吾惧君以兵，罪莫大焉。」遂自刖也。楚人以为大阍，谓之大伯。使其后掌之。君子曰：「鬻拳可谓爱君矣！谏以自纳于刑，刑犹不忘纳君于善。」",
    "audio": "169.mp3"
  },
  {
    "text": "初，王姚嬖于庄王，生子颓。子颓有宠，𫇭国为之师。及惠王即位，取𫇭国之圃以为囿。边伯之宫近于王宫，王取之。王夺子禽、祝跪与詹父田，而收膳夫之秩，故𫇭国、边伯、石速、詹父、子禽、祝跪作乱，因苏氏。秋，五大夫奉子颓以伐王，不克，出奔温。苏子奉子颓以奔卫。卫师、燕师伐周。冬，立子颓。",
    "audio": "170.mp3"
  },
  {
    "text": "## 庄公 庄公二十年"
  },
  {
    "text": "春，王二月，夫人姜氏如莒。",
    "audio": "172.mp3"
  },
  {
    "text": "夏，齐大灾。",
    "audio": "173.mp3"
  },
  {
    "text": "秋，七月。",
    "audio": "174.mp3"
  },
  {
    "text": "冬，齐人伐戎。",
    "audio": "175.mp3"
  },
  {
    "text": "二十年，春，郑伯和王室，不克。执燕仲父。夏，郑伯遂以王归。王处于栎。秋，王及郑伯入于邬。遂入成周。取其宝器而还。冬，王子颓享五大夫，乐及遍舞。郑伯闻之，见虢叔曰：「寡人闻之：哀乐失时，殃咎必至。今王子颓歌舞不倦，乐祸也。夫司寇行戮，君为之不举，而况敢乐祸乎？奸王之位，祸孰大焉？临祸忘忧，忧必及之。盍纳王乎？」虢公曰：「寡人之愿也。」",
    "audio": "176.mp3"
  },
  {
    "text": "## 庄公 庄公二十有一年"
  },
  {
    "text": "春，王正月。",
    "audio": "178.mp3"
  },
  {
    "text": "夏，五月辛酉，郑伯突卒。",
    "audio": "179.mp3"
  },
  {
    "text": "秋，七月戊戌，夫人姜氏薨。",
    "audio": "180.mp3"
  },
  {
    "text": "冬，十有二月，葬郑厉公。",
    "audio": "181.mp3"
  },
  {
    "text": "二十一年，春，胥命于弭。夏，同伐王城。郑伯将王自圉门入。虢叔自北门入。杀王子颓及五大夫。郑伯享王于阙西辟，乐备。王与之武公之略，自虎牢以东。原伯曰：「郑伯效尤，其亦将有咎！」五月，郑厉公卒。王巡虢守，虢公为王宫于玤，王与之酒泉。郑伯之享王也，王以后之鞶监予之。虢公请器，王予之爵。郑伯由是始恶于王。冬，王归自虢。",
    "audio": "182.mp3"
  },
  {
    "text": "## 庄公 庄公二十有二年"
  },
  {
    "text": "春，王正月，肆大眚。",
    "audio": "184.mp3"
  },
  {
    "text": "癸丑，葬我小君文姜。",
    "audio": "185.mp3"
  },
  {
    "text": "陈人杀其公子御寇。",
    "audio": "186.mp3"
  },
  {
    "text": "夏，五月。",
    "audio": "187.mp3"
  },
  {
    "text": "秋，七月丙申，及齐高傒盟于防。",
    "audio": "188.mp3"
  },
  {
    "text": "冬，公如齐纳币。",
    "audio": "189.mp3"
  },
  {
    "text": "二十二年，春，陈人杀其大子御寇。陈公子完与颛孙奔齐。颛孙自齐来奔。齐侯使敬仲为卿。辞曰：「羁旅之臣幸若获宥，及于宽政，赦其不闲于教训，而免于罪戾，弛于负担，君之惠也。所获多矣，敢辱高位以速官谤？请以死告。诗云：『翘翘车乘，招我以弓。岂不欲往？畏我友朋。』」使为工正。饮桓公酒，乐。公曰：「以火继之。」辞曰：「臣卜其昼，未卜其夜，不敢。」君子曰：「酒以成礼，不继以淫，义也；以君成礼，弗纳于淫，仁也。」初，懿氏卜妻敬仲。其妻占之，曰：「吉。是谓『凤皇于飞，和鸣锵锵。有妫之后，将育于姜。五世其昌，并于正卿。八世之后，莫之与京。』」",
    "audio": "190.mp3"
  },
  {
    "text": "陈厉公，蔡出也，故蔡人杀五父而立之。生敬仲。其少也，周史有以《周易》见陈侯者，陈侯使筮之，遇观之否，曰：「是谓『观国之光，利用宾于王。』此其代陈有国乎？不在此，其在异国；非此其身，在其子孙。光，远而自他有耀者也。坤，土也；巽，风也；干，天也。风为天于土上，山也。有山之材，而照之以天光，于是乎居土上，故曰『观国之光，利用宾于王』。庭实旅百，奉之以玉帛，天地之美具焉，故曰『利用宾于王』。犹有观焉，故曰其在后乎！风行而著于土，故曰其在异国乎！若在异国，必姜姓也。姜，大岳之后也。山岳则配天。物莫能两大。陈衰，此其昌乎！」及陈之初亡也，陈桓子始大于齐；其后亡也，成子得政。",
    "audio": "191.mp3"
  },
  {
    "text": "## 庄公 庄公二十有三年"
  },
  {
    "text": "春，公至自齐。祭叔来聘。",
    "audio": "193.mp3"
  },
  {
    "text": "夏，公如齐观社。",
    "audio": "194.mp3"
  },
  {
    "text": "公至自齐。",
    "audio": "195.mp3"
  },
  {
    "text": "荆人来聘。",
    "audio": "196.mp3"
  },
  {
    "text": "公及齐侯遇于谷。",
    "audio": "197.mp3"
  },
  {
    "text": "萧叔朝公。",
    "audio": "198.mp3"
  },
  {
    "text": "秋，丹桓宫楹。",
    "audio": "199.mp3"
  },
  {
    "text": "冬，十有一月，曹伯射姑卒。",
    "audio": "200.mp3"
  },
  {
    "text": "十有二月甲寅，公会齐侯盟于扈。",
    "audio": "201.mp3"
  },
  {
    "text": "二十三年，夏，公如齐观社，非礼也。曹刿谏曰：「不可。夫礼，所以整民也。故会以训上下之则，制财用之节；朝以正班爵之义，帅长幼之序；征伐以讨其不然。诸侯有王，王有巡守，以大习之。非是，君不举矣。君举必书。书而不法，后嗣何观？」",
    "audio": "202.mp3"
  },
  {
    "text": "晋桓、庄之族偪，献公患之。士𫇭曰：「去富子，则群公子可谋也已。」公曰：「尔试其事。」士𫇭与群公子谋，谮富子而去之。",
    "audio": "203.mp3"
  },
  {
    "text": "秋，丹桓宫之楹。",
    "audio": "204.mp3"
  },
  {
    "text": "## 庄公 庄公二十有四年"
  },
  {
    "text": "春，王三月，刻桓宫桷。",
    "audio": "206.mp3"
  },
  {
    "text": "葬曹庄公。",
    "audio": "207.mp3"
  },
  {
    "text": "夏，公如齐逆女。",
    "audio": "208.mp3"
  },
  {
    "text": "秋，公至自齐。",
    "audio": "209.mp3"
  },
  {
    "text": "八月丁丑，夫人姜氏入。",
    "audio": "210.mp3"
  },
  {
    "text": "戊寅，大夫宗妇觌，用币。",
    "audio": "211.mp3"
  },
  {
    "text": "大水。",
    "audio": "212.mp3"
  },
  {
    "text": "冬，戎侵曹。",
    "audio": "213.mp3"
  },
  {
    "text": "曹羁出奔陈。",
    "audio": "214.mp3"
  },
  {
    "text": "赤归于曹。",
    "audio": "215.mp3"
  },
  {
    "text": "郭公。",
    "audio": "216.mp3"
  },
  {
    "text": "二十四年，春，刻其桷，皆非礼也。御孙谏曰：「臣闻之：『俭，德之共也；侈，恶之大也。』先君有共德，而君纳诸大恶，无乃不可乎？」",
    "audio": "217.mp3"
  },
  {
    "text": "秋，哀姜至，公使宗妇觌，用币，非礼也。御孙曰：「男贽，大者玉帛，小者禽鸟，以章物也。女贽，不过榛、栗、枣、修，以告虔也。今男女同贽，是无别也。男女之别，国之大节也；而由夫人乱之，无乃不可乎？」",
    "audio": "218.mp3"
  },
  {
    "text": "晋士𫇭又与群公子谋，使杀游氏之二子。士𫇭告晋侯曰：「可矣。不过二年，君必无患。」",
    "audio": "219.mp3"
  },
  {
    "text": "## 庄公 庄公二十有五年"
  },
  {
    "text": "春，陈侯使女叔来聘。",
    "audio": "221.mp3"
  },
  {
    "text": "夏，五月癸丑，卫侯朔卒。",
    "audio": "222.mp3"
  },
  {
    "text": "六月辛末朔，日有食之，鼓、用牲于社。",
    "audio": "223.mp3"
  },
  {
    "text": "伯姬归于杞。",
    "audio": "224.mp3"
  },
  {
    "text": "秋，大水，鼓、用牲于社、于门。",
    "audio": "225.mp3"
  },
  {
    "text": "冬，公子友如陈。",
    "audio": "226.mp3"
  },
  {
    "text": "庄公二十五年，春，陈女叔来聘，始结陈好也。嘉之，故不名。",
    "audio": "227.mp3"
  },
  {
    "text": "夏，六月辛未，朔，日有食之，鼓、用牲于社，非常也。唯正月之朔，慝未作，日有食之，于是乎用币于社，伐鼓于朝。",
    "audio": "228.mp3"
  },
  {
    "text": "秋，大水，鼓、用牲于社、于门，亦非常也。凡天灾，有币，无牲。非日、月之眚不鼓。",
    "audio": "229.mp3"
  },
  {
    "text": "晋士𫇭使群公子尽杀游氏之族，乃城聚而处之。",
    "audio": "230.mp3"
  },
  {
    "text": "冬，晋侯围聚，尽杀群公子。",
    "audio": "231.mp3"
  },
  {
    "text": "## 庄公 庄公二十有六年"
  },
  {
    "text": "春，公伐戎。",
    "audio": "233.mp3"
  },
  {
    "text": "夏，公至自伐戎。",
    "audio": "234.mp3"
  },
  {
    "text": "曹杀其大夫。",
    "audio": "235.mp3"
  },
  {
    "text": "秋，公会宋人、齐人伐徐。",
    "audio": "236.mp3"
  },
  {
    "text": "冬，十有二月癸亥朔，日有食之。",
    "audio": "237.mp3"
  },
  {
    "text": "二十六年，春，晋士𫇭为大司空。",
    "audio": "238.mp3"
  },
  {
    "text": "夏，士𫇭城绛，以深其宫。",
    "audio": "239.mp3"
  },
  {
    "text": "秋，虢人侵晋。冬，虢人又侵晋。",
    "audio": "240.mp3"
  },
  {
    "text": "## 庄公 庄公二十有七年"
  },
  {
    "text": "春，公会杞伯姬于洮。",
    "audio": "242.mp3"
  },
  {
    "text": "夏，六月，公会齐侯、宋公、陈侯、郑伯同盟于幽。",
    "audio": "243.mp3"
  },
  {
    "text": "秋，公子友如陈，葬原仲。",
    "audio": "244.mp3"
  },
  {
    "text": "冬，杞伯姬来。",
    "audio": "245.mp3"
  },
  {
    "text": "莒庆来逆叔姬。",
    "audio": "246.mp3"
  },
  {
    "text": "杞伯来朝。",
    "audio": "247.mp3"
  },
  {
    "text": "公会齐侯于城濮。",
    "audio": "248.mp3"
  },
  {
    "text": "二十七年，春，公会杞伯姬于洮，非事也。天子非展义不巡守，诸侯非民事不举，卿非君命不越竟。",
    "audio": "249.mp3"
  },
  {
    "text": "夏，同盟于幽，陈、郑服也。",
    "audio": "250.mp3"
  },
  {
    "text": "秋，公子友如陈葬原仲，非礼也。原仲，季友之旧也。",
    "audio": "251.mp3"
  },
  {
    "text": "冬，杞伯姬来，归宁也。凡诸侯之女，归宁曰来，出曰来归，夫人归宁曰如某，出曰归于某。",
    "audio": "252.mp3"
  },
  {
    "text": "晋侯将伐虢。士𫇭曰：「不可。虢公骄，若骤得胜于我，必弃其民。无众而后伐之，欲御我，谁与？夫礼、乐、慈、爱，战所畜也。夫民，让事、乐和、爱亲、哀丧，而后可用也。虢弗畜也，亟战，将饥。」",
    "audio": "253.mp3"
  },
  {
    "text": "王使召伯廖赐齐侯命，且请伐卫，以其立子颓也。",
    "audio": "254.mp3"
  },
  {
    "text": "## 庄公 庄公二十有八年"
  },
  {
    "text": "春，王三月甲寅，齐人伐卫。卫人及齐人战，卫人败绩。",
    "audio": "256.mp3"
  },
  {
    "text": "夏，四月丁未，邾子琐卒。",
    "audio": "257.mp3"
  },
  {
    "text": "秋，荆伐郑，公会齐人、宋人救郑。",
    "audio": "258.mp3"
  },
  {
    "text": "冬，筑郿。",
    "audio": "259.mp3"
  },
  {
    "text": "大无麦、禾，臧孙辰告籴于齐。",
    "audio": "260.mp3"
  },
  {
    "text": "二十八年，春，齐侯伐卫，战，败卫师，数之以王命，取赂而还。",
    "audio": "261.mp3"
  },
  {
    "text": "晋献公娶于贾，无子。烝于齐姜，生秦穆夫人及太子申生。又娶二女于戎，大戎狐姬生重耳，小戎子生夷吾。晋伐骊戎，骊戎男女以骊姬，归，生奚齐，其娣生卓子。骊姬嬖，欲立其子，赂外嬖梁五与东关嬖五，使言于公曰：「曲沃，君之宗也；蒲与二屈，君之疆也；不可以无主。宗邑无主，则民不威；疆埸无主，则启戎心；戎之生心，民慢其政，国之患也。若使大子主曲沃，而重耳、夷吾主蒲与屈，则可以威民而惧戎，且旌君伐。」使俱曰：「狄之广莫，于晋为都。晋之启土，不亦宜乎！」晋侯说之。夏，使大子居曲沃，重耳居蒲城，夷吾居屈。群公子皆鄙。唯二姬之子在绛。二五卒与骊姬谮群公子而立奚齐，晋人谓之二五耦。",
    "audio": "262.mp3"
  },
  {
    "text": "楚令尹子元欲蛊文夫人，为馆于其宫侧，而振万焉。夫人闻之，泣曰：「先君以是舞也习戎备也。今令尹不寻诸仇雠，而于未亡人之侧，不亦异乎！」御人以告子元。子元曰：「妇人不忘袭雠，我反忘之！」秋，子元以车六百乘伐郑，入于桔柣之门。子元、斗御强、斗梧、耿之不比为旆，斗班、王孙游、王孙喜殿。众车入自纯门，及逵市。县门不发。楚言而出。子元曰：「郑有人焉。」诸侯救郑。楚师夜遁。郑人将奔桐丘，谍告曰：「楚幕有乌。」乃止。",
    "audio": "263.mp3"
  },
  {
    "text": "冬，饥，臧孙辰告籴于齐，礼也。",
    "audio": "264.mp3"
  },
  {
    "text": "筑郿，非都也。凡邑：有宗庙先君之主曰都，无曰邑。邑曰筑，都曰城。",
    "audio": "265.mp3"
  },
  {
    "text": "## 庄公 庄公二十有九年"
  },
  {
    "text": "春，新延厩。",
    "audio": "267.mp3"
  },
  {
    "text": "夏，郑人侵许。",
    "audio": "268.mp3"
  },
  {
    "text": "秋，有蜚。",
    "audio": "269.mp3"
  },
  {
    "text": "冬，十有二月，纪叔姬卒。",
    "audio": "270.mp3"
  },
  {
    "text": "城诸及防。",
    "audio": "271.mp3"
  },
  {
    "text": "二十九年，春，新作延厩，书不时也。凡马，日中而出，日中而入。",
    "audio": "272.mp3"
  },
  {
    "text": "夏，郑人侵许。凡师，有钟鼓曰伐，无曰侵，轻曰袭。",
    "audio": "273.mp3"
  },
  {
    "text": "秋，有蜚，为灾也。凡物，不为灾，不书。",
    "audio": "274.mp3"
  },
  {
    "text": "冬，十二月，城诸及防，书，时也。凡土功，龙见而毕务，戒事也；火见而致用，水昏正而栽，日至而毕。",
    "audio": "275.mp3"
  },
  {
    "text": "樊皮叛王。",
    "audio": "276.mp3"
  },
  {
    "text": "## 庄公 庄公三十年"
  },
  {
    "text": "春，王正月。",
    "audio": "278.mp3"
  },
  {
    "text": "夏，次于成。",
    "audio": "279.mp3"
  },
  {
    "text": "秋，七月，齐人降鄣。",
    "audio": "280.mp3"
  },
  {
    "text": "八月癸亥，葬纪叔姬。",
    "audio": "281.mp3"
  },
  {
    "text": "九月庚午朔，日有食之，鼓、用牲于社。",
    "audio": "282.mp3"
  },
  {
    "text": "冬，公及齐侯遇于鲁济。",
    "audio": "283.mp3"
  },
  {
    "text": "齐人伐山戎。",
    "audio": "284.mp3"
  },
  {
    "text": "三十年，春，王命虢公讨樊皮。夏，四月丙辰，虢公入樊，执樊仲皮，归于京师。",
    "audio": "285.mp3"
  },
  {
    "text": "楚公子元归自伐郑，而处王宫。斗射师谏，则执而梏之。秋，申公斗班杀子元。斗谷於菟为令尹，自毁其家，以纾楚国之难。",
    "audio": "286.mp3"
  },
  {
    "text": "冬，遇于鲁济，谋山戎也。以其病燕故也。",
    "audio": "287.mp3"
  },
  {
    "text": "## 庄公 庄公三十有一年"
  },
  {
    "text": "春，筑台于郎。",
    "audio": "289.mp3"
  },
  {
    "text": "夏，四月，薛伯卒。",
    "audio": "290.mp3"
  },
  {
    "text": "筑台于薛。",
    "audio": "291.mp3"
  },
  {
    "text": "六月，齐侯来献戎捷。",
    "audio": "292.mp3"
  },
  {
    "text": "秋，筑台于秦。",
    "audio": "293.mp3"
  },
  {
    "text": "冬，不雨。",
    "audio": "294.mp3"
  },
  {
    "text": "三十一年，夏，六月，齐侯来献戎捷，非礼也。凡诸侯有四夷之功，则献于王，王以警于夷；中国则否。诸侯不相遗俘。",
    "audio": "295.mp3"
  },
  {
    "text": "## 庄公 庄公三十有二年"
  },
  {
    "text": "春，城小谷。",
    "audio": "297.mp3"
  },
  {
    "text": "夏，宋公，齐侯遇于梁丘。",
    "audio": "298.mp3"
  },
  {
    "text": "秋，七月癸巳，公子牙卒。",
    "audio": "299.mp3"
  },
  {
    "text": "八月癸亥，公薨于路寝。",
    "audio": "300.mp3"
  },
  {
    "text": "冬，十月己未，子般卒。",
    "audio": "301.mp3"
  },
  {
    "text": "公子庆父如齐。",
    "audio": "302.mp3"
  },
  {
    "text": "狄伐邢。",
    "audio": "303.mp3"
  },
  {
    "text": "三十二年，春，城小谷，为管仲也。",
    "audio": "304.mp3"
  },
  {
    "text": "齐侯为楚伐郑之故，请会于诸侯。宋公请先见于齐侯。夏，遇于梁丘。",
    "audio": "305.mp3"
  },
  {
    "text": "秋，七月，有神降于莘。惠王问诸内史过曰：「是何故也？」对曰：「国之将兴，明神降之，监其德也；将亡，神又降之，观其恶也。故有得神以兴，亦有以亡，虞、夏、商、周皆有之。」王曰：「若之何？」对曰：「以其物享焉。其至之日，亦其物也。」王从之。内史过往，闻虢请命，反曰：「虢必亡矣。虐而听于神。」神居莘六月。虢公使祝应、宗区、史嚚享焉。神赐之土田。史嚚曰：「虢其亡乎！吾闻之：国将兴，听于民；将亡，听于神。神，聪明正直而壹者也，依人而行。虢多凉德，其何土之能得？」",
    "audio": "306.mp3"
  },
  {
    "text": "初，公筑台，临党氏，见孟任，从之。閟。而以夫人言，许之，割臂盟公。生子般焉。雩，讲于梁氏，女公子观之。圉人荦自墙外与之戏。子般怒，使鞭之。公曰：「不如杀之，是不可鞭。荦有力焉，能投盖于稷门。」公疾，问后于叔牙。对曰：「庆父材。」问于季友。对曰：「臣以死奉般。」公曰：「乡者牙曰『庆父材』。」成季使以君命命僖叔，待于针巫氏，使针季酖之，曰：「饮此，则有后于鲁国；不然，死且无后。」饮之，归，及逵泉而卒。立叔孙氏。",
    "audio": "307.mp3"
  },
  {
    "text": "八月癸亥，公薨于路寝。子般即位，次于党氏。冬，十月己未，共仲使圉人荦贼子般于党氏。成季奔陈。立闵公。",
    "audio": "308.mp3"
  },
  {
    "text": "",
    "audio": "309.mp3"
  }
]