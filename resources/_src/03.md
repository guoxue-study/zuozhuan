# 庄公
## 庄公 庄公元年
春，王正月。
三月，夫人孙于齐。
夏，单伯送王姬。
秋，筑王姬之馆于外。
冬，十月乙亥，陈侯林卒。
王使荣叔来锡桓公命。
王姬归于齐。
齐师迁纪郱、鄑、郚。
元年，春，不称即位，文姜出故也。
三月，夫人孙于齐，不称姜氏，绝不为亲，礼也。
秋，筑王姬之馆于外。为外，礼也。
## 庄公 庄公二年
春，王二月，葬陈庄公。
夏，公子庆父帅师伐于余丘。
秋，七月，齐王姬卒。
冬，十有二月，夫人姜氏会齐侯于禚。
乙酉，宋公冯卒。
二年，冬，夫人姜氏会齐侯于禚。书奸也。
## 庄公 庄公三年
春，王正月，溺会齐师伐卫。
夏，四月，葬宋庄公。
五月，葬桓王。
秋，纪季以酅入于齐。
冬，公次于滑。
三年，春，溺会齐师伐卫，疾之也。
夏，五月，葬桓王，缓也。
秋，纪季以酅入于齐，纪于是乎始判。
冬，公次于滑，将会郑伯，谋纪故也。郑伯辞以难。凡师，一宿为舍，再宿为信，过信为次。
## 庄公 庄公四年
春，王二月，夫人姜氏享齐侯于祝丘。
三月，纪伯姬卒。
夏，齐侯、陈侯、郑伯遇于垂。
纪侯大去其国。
六月乙丑，齐侯葬纪伯姬。
冬，公及齐人狩于禚。
四年，春，王三月，楚武王荆尸，授师孑焉，以伐随。将齐，入告夫人邓曼曰：「余心荡。」邓曼叹曰：「王禄尽矣。盈而荡，天之道也。先君其知之矣，故临武事，将发大命，而荡王心焉。若师徒无亏，王薨于行，国之福也。」王遂行，卒于𣗊木之下。令尹斗祁、莫敖屈重除道梁溠，营军临随，随人惧，行成。莫敖以王命入盟随侯，且请为会于汉汭而还。济汉而后发丧。
纪侯不能下齐，以与纪季。夏，纪侯大去其国，违齐难也。
## 庄公 庄公五年
春，王正月。
夏，夫人姜氏如齐师。
秋，郳犁来来朝。
冬，公会齐人、宋人、陈人、蔡人伐卫。
五年，秋，郳犁来来朝。名，未王命也。
冬，伐卫，纳惠公也。
## 庄公 庄公六年
春，王正月，王人子突救卫。
夏，六月，卫侯朔入于卫。
秋，公至自伐卫。
螟。
冬，齐人来归卫俘。
六年，春，王人救卫。夏，卫侯入，放公子黔牟于周，放宁跪于秦，杀左公子泄、右公子职，乃即位。君子以二公子之立黔牟为不度矣。夫能固位者，必度于本末，而后立衷焉。不知其本，不谋；知本之不枝，弗强。《诗》云：「本枝百世。」
冬，齐人来归卫宝，文姜请之也。
楚文王伐申，过邓。邓祁侯曰：「吾甥也。」止而享之。骓甥、聃甥、养甥请杀楚子。邓侯弗许。三甥曰：「亡邓国者，必此人也。若不早图，后君噬齐。其及图之乎！图之，此为时矣。」邓侯曰：「人将不食吾余。」对曰：「若不从三臣，抑社稷实不血食，而君焉取余？」弗从。还年，楚子伐邓。十六年，楚复伐邓，灭之。
## 庄公 庄公七年
春，夫人姜氏会齐侯于防。
夏，四月辛卯，夜，恒星不见。夜中，星陨如雨。
无麦、苗。
冬，夫人姜氏会齐侯于谷。
七年，春，文姜会齐侯于防，齐志也。
夏，恒星不见，夜明也。星陨如雨，与雨偕也。
秋，无麦、苗，不害嘉谷也。
## 庄公 庄公八年
春，王正月，师次于郎，以俟陈人、蔡人。甲午，治兵。
秋，师还。
冬，十有一月癸未，齐无知弑其君诸儿。
八年，春，治兵于庙，礼也。
夏，师及齐师围郕。郕降于齐师。仲庆父请伐齐师。公曰：「不可。我实不德，齐师何罪？罪我之由。夏书曰：『皋陶迈种德，德，乃降。』姑务修德，以待时乎！」秋，师还。君子是以善鲁庄公。
齐侯使连称、管至父戍葵丘，瓜时而往，曰：「及瓜而代。」期戍，公问不至。请代，弗许。故谋作乱。僖公之母弟曰夷仲年，生公孙无知，有宠于僖公，衣服礼秩如适。襄公绌之。二人因之以作乱。连称有从妹在公宫，无宠，使间公。曰：「捷，吾以汝为夫人。」
冬，十二月，齐侯游于姑棼，遂田于贝丘。见大豕。从者曰：「公子彭生也。」公怒，曰：「彭生敢见！」射之。豕人立而啼。公惧，队于车。伤足，丧屦。反，诛屦于徒人费。弗得，鞭之，见血。走出，遇贼于门。劫而束之。费曰：「我奚御哉？」袒而示之背。信之。费请先入。伏公而出，鬭，死于门中。石之纷如死于阶下。遂入，杀孟阳于床。曰：「非君也，不类。」见公之足于户下，遂弑之，而立无知。初，襄公立，无常。鲍叔牙曰：「君使民慢，乱将作矣。」奉公子小白出奔莒。乱作，管夷吾、召忽奉公子纠来奔。
初，公孙无知虐于雍廪。
## 庄公 庄公九年
春，齐人杀无知。
公及齐大夫盟于蔇。
夏，公伐齐，纳子纠。齐小白入于齐。
秋，七月丁酉，葬齐襄公。
八月庚申，及齐师战于干时，我师败绩。
冬，浚洙。
九年，春，雍廪杀无知。
公及齐大夫盟于蔇，齐无君也。
夏，公伐齐，纳子纠。桓公自莒先入。
秋，师及齐师战于干时，我师败绩。公丧戎路，传乘而归。秦子、梁子以公旗辟于下道，是以皆止。
鲍叔帅师来言曰：「子纠，亲也，请君讨之。管、召，雠也，请受而甘心焉。」乃杀子纠于生窦。召忽死之。管仲请囚，鲍叔受之，及堂阜而税之。归而以告曰：「管夷吾治于高傒，使相可也。」公从之。
## 庄公 庄公十年
春，王正月，公败齐师于长勺。
二月，公侵宋。
三月，宋人迁宿。
夏，六月，齐师、宋师次于郎。公败宋师于乘丘。
秋，九月，荆败蔡师于莘，以蔡侯献舞归。
冬，十月，齐师灭谭。谭子奔莒。
十年，春，齐师伐我。公将战。曹刿请见。其乡人曰：「肉食者谋之，又何间焉？」刿曰：「肉食者鄙，未能远谋。」乃入见，问何以战。公曰：「衣食所安，弗敢专也，必以分人。」对曰：「小惠未遍，民弗从也。」公曰：「牺牲玉帛，弗敢加也，必以信。」对曰：「小信未孚，神弗福也。」公曰：「小大之狱，虽不能察，必以情。」对曰：「忠之属也，可以一战。战，则请从。」公与之乘。战于长勺。公将鼓之。刿曰：「未可。」齐人三鼓。刿曰：「可矣！」齐师败绩。公将驰之。刿曰：「未可。」下，视其辙，登轼而望之，曰：「可矣！」遂逐齐师。既克，公问其故。对曰：「夫战，勇气也。一鼓作气，再而衰，三而竭。彼竭我盈，故克之。夫大国，难测也，惧有伏焉。吾视其辙乱，望其旗靡，故逐之。」
夏，六月，齐师、宋师次于郎。公子偃曰：「宋师不整，可败也。宋败，齐必还。请击之。」公弗许。自雩门窃出，蒙皋比而先犯之。公从之。大败宋师于乘丘。齐师乃还。
蔡哀侯娶于陈，息侯亦娶焉。息妫将归，过蔡。蔡侯曰：「吾姨也。」止而见之，弗宾。息侯闻之，怒，使谓楚文王曰：「伐我，吾求救于蔡而伐之。」楚子从之。秋，九月，楚败蔡师于莘，以蔡侯献舞归。
齐侯之出也，过谭，谭不礼焉。及其入也，诸侯皆贺，谭又不至。冬，齐师灭谭，谭无礼也。谭子奔莒，同盟故也。
## 庄公 庄公十有一年
春，王正月。
夏，五月戊寅，公败宋师于鄑。
秋，宋大水。
冬，王姬归于齐。
十一年，夏，宋为乘丘之役故，侵我。公御之。宋师未陈而薄之，败诸鄑。凡师，敌未陈曰败某师，皆陈曰战，大崩曰败绩。得俊曰克，覆而败之曰取某师，京师败曰王师败绩于某。
秋，宋大水。公使吊焉，曰：「天作淫雨，害于粢盛，若之何不吊？」对曰：「孤实不敬，天降之灾，又以为君忧，拜命之辱。」臧文仲曰：「宋其兴乎！禹、汤罪己，其兴也悖焉；桀、纣罪人，其亡也忽焉。且列国有凶，称孤，礼也。言惧而名礼，其庶乎！」既而闻之曰公子御说之辞也。臧孙达曰：「是宜为君，有恤民之心。」
冬，齐侯来逆共姬。
乘丘之役，公以金仆姑射南宫长万，公右歂孙生搏之。宋人请之。宋公靳之，曰：「始吾敬子；今子，鲁囚也，吾弗敬子矣。」病之。
## 庄公 庄公十有二年
春，王三月，纪叔姬归于酅。
夏，四月。
秋，八月甲午，宋万弑其君捷及其大夫仇牧。
冬，十月，宋万出奔陈。
十二年，秋，宋万弑闵公于蒙泽。遇仇牧于门，批而杀之。遇大宰督于东宫之西，又杀之。立子游。群公子奔萧，公子御说奔亳。南宫牛、猛获帅师围亳。
冬，十月，萧叔大心及戴、武、宣、穆、庄之族，以曹师伐之。杀南宫牛于师，杀子游于宋，立桓公。猛获奔卫。南宫万奔陈，以乘车辇其母，一日而至。宋人请猛获于卫。卫人欲勿与。石祁子曰：「不可，天下之恶一也，恶于宋而保于我，保之何补？得一夫而失一国，与恶而弃好，非谋也。」卫人归之。亦请南宫万于陈，以赂。陈人使妇人饮之酒，而以犀革裹之。比及宋，手足皆见。宋人皆醢之。
## 庄公 庄公十有三年
春，齐侯、宋人、陈人、蔡人、邾人会于北杏。
夏，六月，齐人灭遂。
冬，公会齐侯盟于柯。
十三年，春，会于北杏，以平宋乱。遂人不至。夏，齐人灭遂而戍之。
冬，盟于柯，始及齐平也。
宋人背北杏之会。
## 庄公 庄公十有四年
春，齐人、陈人、曹人伐宋。
夏，单伯会伐宋。
秋，七月，荆入蔡。
冬，单伯会齐侯、宋公、卫侯、郑伯于鄄。
十四年，春，诸侯伐宋。齐请师于周。夏，单伯会之。取成于宋而还。
郑厉公自栎侵郑，及大陵，获傅瑕。傅瑕曰：「茍舍我，吾请纳君。」与之盟而赦之。六月甲子，傅瑕杀郑子及其二子，而纳厉公。初，内蛇与外蛇鬭于郑南门中，内蛇死。六年而厉公入。公闻之，问于申𦈡曰：「犹有妖乎？」对曰：「人之所忌，其气焰以取之。妖由人兴也。人无衅焉，妖不自作。人弃常，则妖兴，故有妖。」
厉王入，遂杀傅瑕。使谓原繁曰：「傅瑕贰，周有常刑，既伏其罪矣。纳我而无二心者，吾皆许之上大夫之事，吾愿与伯父图之。且寡人出，伯父无里言。入，又不念寡人，寡人憾焉。」对曰：「先君桓公命我先人典司宗祏。社稷有主，而外其心，其何贰如之？茍主社稷，国内之民，其谁不为臣？臣无二心，天之制也。子仪在位，十四年矣；而谋召君者，庸非二乎？庄公之子犹有八人，若皆以官爵行赂劝贰而可以济事，君其若之何？臣闻命矣。」乃缢而死。
蔡哀侯为莘故，绳息妫以语楚子。楚子如息，以食入享，遂灭息。以息妫归，生堵敖及成王焉。未言。楚子问之。对曰：「吾一妇人，而事二夫，纵弗能死，其又奚言？」楚子以蔡侯灭息，遂伐蔡。秋，七月，楚入蔡。君子曰：「商书所谓『恶之易也，如火之燎于原，不可乡迩，其犹可扑灭』者，其如蔡哀侯乎！」
冬，会于鄄，宋服故也。
## 庄公 庄公十有五年
春，齐侯、宋公、陈侯、卫侯、郑伯会于鄄。
夏，夫人姜氏如齐。
秋，宋人、齐人、邾人伐郳。
冬，十月。
十五年，春，复会焉，齐始霸也。
秋，诸侯为宋伐郳。郑人间之而侵宋。
## 庄公 庄公十有六年
春，王正月。
夏，宋人、齐人、卫人伐郑。
秋，荆伐郑。
冬，十有二月，会齐侯、宋公、陈侯、卫侯、郑伯、许男、滑伯、滕子同盟于幽。
邾子克卒。
庄公十六年，夏，诸侯伐郑，宋故也。
郑伯自栎入，缓告于楚。秋，楚伐郑，及栎，为不礼故也。
郑伯治与于雍纠之乱者，九月，杀公子阏，刖强鉏。公父定叔出奔卫。三年而复之，曰：「不可使共叔无后于郑。」使以十月入，曰：「良月也，就盈数焉。」君子谓强鉏不能卫其足。
冬，同盟于幽，郑成也。
王使虢公命曲沃伯以一军为晋侯。
初，晋武公伐夷，执夷诡诸。𫇭国请而免之。既而弗报，故子国作乱，谓晋人曰：「与我伐夷而取其地。」遂以晋师伐夷，杀夷诡诸。周公忌父出奔虢。惠王立而复之。
## 庄公 庄公十有七年
春，齐人执郑詹。
夏，齐人歼于遂。
秋，郑詹自齐逃来。
冬，多麋。
十七年，春，齐人执郑詹，郑不朝也。
夏，遂因氏、颌氏、工娄氏、须遂氏飨齐戍，醉而杀之，齐人歼焉。
## 庄公 庄公十有八年
春，王三月，日有食之。
夏，公追戎于济西。
秋，有蜮。
冬，十月。
十八年，春，虢公、晋侯朝王。王飨醴，命之宥。皆赐玉五、马三匹，非礼也。王命诸侯，名位不同，礼亦异数，不以礼假人。
虢公、晋侯、郑伯使原庄公逆王后于陈。陈妫归于京师，实惠后。
夏，公追戎于济西。不言其来，讳之也。
秋，有蜮，为灾也。
初，楚武王克权，使鬭缗尹之，以叛，围而杀之。迁权于那处，使阎敖尹之。及文王即位，与巴人伐申，而惊其师。巴人叛楚而伐那处，取之，遂门于楚。阎敖游涌而逸。楚子杀之。其族为乱。冬，巴人因之以伐楚。
## 庄公 庄公十有九年
春，王正月。夏，四月。
秋，公子结媵陈人之妇于鄄，遂及齐侯、宋公盟。
夫人姜氏如莒。
冬，齐人、宋人、陈人伐我西鄙。
十九年，春，楚子御之，大败于津。还，鬻拳弗纳，遂伐黄。败黄师于踖陵。还，及湫，有疾。夏，六月庚申，卒。鬻拳葬诸夕室。亦自杀也，而葬于绖皇。初，鬻拳强谏楚子。楚子弗从。临之以兵，惧而从之。鬻拳曰：「吾惧君以兵，罪莫大焉。」遂自刖也。楚人以为大阍，谓之大伯。使其后掌之。君子曰：「鬻拳可谓爱君矣！谏以自纳于刑，刑犹不忘纳君于善。」
初，王姚嬖于庄王，生子颓。子颓有宠，𫇭国为之师。及惠王即位，取𫇭国之圃以为囿。边伯之宫近于王宫，王取之。王夺子禽、祝跪与詹父田，而收膳夫之秩，故𫇭国、边伯、石速、詹父、子禽、祝跪作乱，因苏氏。秋，五大夫奉子颓以伐王，不克，出奔温。苏子奉子颓以奔卫。卫师、燕师伐周。冬，立子颓。
## 庄公 庄公二十年
春，王二月，夫人姜氏如莒。
夏，齐大灾。
秋，七月。
冬，齐人伐戎。
二十年，春，郑伯和王室，不克。执燕仲父。夏，郑伯遂以王归。王处于栎。秋，王及郑伯入于邬。遂入成周。取其宝器而还。冬，王子颓享五大夫，乐及遍舞。郑伯闻之，见虢叔曰：「寡人闻之：哀乐失时，殃咎必至。今王子颓歌舞不倦，乐祸也。夫司寇行戮，君为之不举，而况敢乐祸乎？奸王之位，祸孰大焉？临祸忘忧，忧必及之。盍纳王乎？」虢公曰：「寡人之愿也。」
## 庄公 庄公二十有一年
春，王正月。
夏，五月辛酉，郑伯突卒。
秋，七月戊戌，夫人姜氏薨。
冬，十有二月，葬郑厉公。
二十一年，春，胥命于弭。夏，同伐王城。郑伯将王自圉门入。虢叔自北门入。杀王子颓及五大夫。郑伯享王于阙西辟，乐备。王与之武公之略，自虎牢以东。原伯曰：「郑伯效尤，其亦将有咎！」五月，郑厉公卒。王巡虢守，虢公为王宫于玤，王与之酒泉。郑伯之享王也，王以后之鞶监予之。虢公请器，王予之爵。郑伯由是始恶于王。冬，王归自虢。
## 庄公 庄公二十有二年
春，王正月，肆大眚。
癸丑，葬我小君文姜。
陈人杀其公子御寇。
夏，五月。
秋，七月丙申，及齐高傒盟于防。
冬，公如齐纳币。
二十二年，春，陈人杀其大子御寇。陈公子完与颛孙奔齐。颛孙自齐来奔。齐侯使敬仲为卿。辞曰：「羁旅之臣幸若获宥，及于宽政，赦其不闲于教训，而免于罪戾，弛于负担，君之惠也。所获多矣，敢辱高位以速官谤？请以死告。诗云：『翘翘车乘，招我以弓。岂不欲往？畏我友朋。』」使为工正。饮桓公酒，乐。公曰：「以火继之。」辞曰：「臣卜其昼，未卜其夜，不敢。」君子曰：「酒以成礼，不继以淫，义也；以君成礼，弗纳于淫，仁也。」初，懿氏卜妻敬仲。其妻占之，曰：「吉。是谓『凤皇于飞，和鸣锵锵。有妫之后，将育于姜。五世其昌，并于正卿。八世之后，莫之与京。』」
陈厉公，蔡出也，故蔡人杀五父而立之。生敬仲。其少也，周史有以《周易》见陈侯者，陈侯使筮之，遇观之否，曰：「是谓『观国之光，利用宾于王。』此其代陈有国乎？不在此，其在异国；非此其身，在其子孙。光，远而自他有耀者也。坤，土也；巽，风也；干，天也。风为天于土上，山也。有山之材，而照之以天光，于是乎居土上，故曰『观国之光，利用宾于王』。庭实旅百，奉之以玉帛，天地之美具焉，故曰『利用宾于王』。犹有观焉，故曰其在后乎！风行而著于土，故曰其在异国乎！若在异国，必姜姓也。姜，大岳之后也。山岳则配天。物莫能两大。陈衰，此其昌乎！」及陈之初亡也，陈桓子始大于齐；其后亡也，成子得政。
## 庄公 庄公二十有三年
春，公至自齐。祭叔来聘。
夏，公如齐观社。
公至自齐。
荆人来聘。
公及齐侯遇于谷。
萧叔朝公。
秋，丹桓宫楹。
冬，十有一月，曹伯射姑卒。
十有二月甲寅，公会齐侯盟于扈。
二十三年，夏，公如齐观社，非礼也。曹刿谏曰：「不可。夫礼，所以整民也。故会以训上下之则，制财用之节；朝以正班爵之义，帅长幼之序；征伐以讨其不然。诸侯有王，王有巡守，以大习之。非是，君不举矣。君举必书。书而不法，后嗣何观？」
晋桓、庄之族偪，献公患之。士𫇭曰：「去富子，则群公子可谋也已。」公曰：「尔试其事。」士𫇭与群公子谋，谮富子而去之。
秋，丹桓宫之楹。
## 庄公 庄公二十有四年
春，王三月，刻桓宫桷。
葬曹庄公。
夏，公如齐逆女。
秋，公至自齐。
八月丁丑，夫人姜氏入。
戊寅，大夫宗妇觌，用币。
大水。
冬，戎侵曹。
曹羁出奔陈。
赤归于曹。
郭公。
二十四年，春，刻其桷，皆非礼也。御孙谏曰：「臣闻之：『俭，德之共也；侈，恶之大也。』先君有共德，而君纳诸大恶，无乃不可乎？」
秋，哀姜至，公使宗妇觌，用币，非礼也。御孙曰：「男贽，大者玉帛，小者禽鸟，以章物也。女贽，不过榛、栗、枣、修，以告虔也。今男女同贽，是无别也。男女之别，国之大节也；而由夫人乱之，无乃不可乎？」
晋士𫇭又与群公子谋，使杀游氏之二子。士𫇭告晋侯曰：「可矣。不过二年，君必无患。」
## 庄公 庄公二十有五年
春，陈侯使女叔来聘。
夏，五月癸丑，卫侯朔卒。
六月辛末朔，日有食之，鼓、用牲于社。
伯姬归于杞。
秋，大水，鼓、用牲于社、于门。
冬，公子友如陈。
庄公二十五年，春，陈女叔来聘，始结陈好也。嘉之，故不名。
夏，六月辛未，朔，日有食之，鼓、用牲于社，非常也。唯正月之朔，慝未作，日有食之，于是乎用币于社，伐鼓于朝。
秋，大水，鼓、用牲于社、于门，亦非常也。凡天灾，有币，无牲。非日、月之眚不鼓。
晋士𫇭使群公子尽杀游氏之族，乃城聚而处之。
冬，晋侯围聚，尽杀群公子。
## 庄公 庄公二十有六年
春，公伐戎。
夏，公至自伐戎。
曹杀其大夫。
秋，公会宋人、齐人伐徐。
冬，十有二月癸亥朔，日有食之。
二十六年，春，晋士𫇭为大司空。
夏，士𫇭城绛，以深其宫。
秋，虢人侵晋。冬，虢人又侵晋。
## 庄公 庄公二十有七年
春，公会杞伯姬于洮。
夏，六月，公会齐侯、宋公、陈侯、郑伯同盟于幽。
秋，公子友如陈，葬原仲。
冬，杞伯姬来。
莒庆来逆叔姬。
杞伯来朝。
公会齐侯于城濮。
二十七年，春，公会杞伯姬于洮，非事也。天子非展义不巡守，诸侯非民事不举，卿非君命不越竟。
夏，同盟于幽，陈、郑服也。
秋，公子友如陈葬原仲，非礼也。原仲，季友之旧也。
冬，杞伯姬来，归宁也。凡诸侯之女，归宁曰来，出曰来归，夫人归宁曰如某，出曰归于某。
晋侯将伐虢。士𫇭曰：「不可。虢公骄，若骤得胜于我，必弃其民。无众而后伐之，欲御我，谁与？夫礼、乐、慈、爱，战所畜也。夫民，让事、乐和、爱亲、哀丧，而后可用也。虢弗畜也，亟战，将饥。」
王使召伯廖赐齐侯命，且请伐卫，以其立子颓也。
## 庄公 庄公二十有八年
春，王三月甲寅，齐人伐卫。卫人及齐人战，卫人败绩。
夏，四月丁未，邾子琐卒。
秋，荆伐郑，公会齐人、宋人救郑。
冬，筑郿。
大无麦、禾，臧孙辰告籴于齐。
二十八年，春，齐侯伐卫，战，败卫师，数之以王命，取赂而还。
晋献公娶于贾，无子。烝于齐姜，生秦穆夫人及太子申生。又娶二女于戎，大戎狐姬生重耳，小戎子生夷吾。晋伐骊戎，骊戎男女以骊姬，归，生奚齐，其娣生卓子。骊姬嬖，欲立其子，赂外嬖梁五与东关嬖五，使言于公曰：「曲沃，君之宗也；蒲与二屈，君之疆也；不可以无主。宗邑无主，则民不威；疆埸无主，则启戎心；戎之生心，民慢其政，国之患也。若使大子主曲沃，而重耳、夷吾主蒲与屈，则可以威民而惧戎，且旌君伐。」使俱曰：「狄之广莫，于晋为都。晋之启土，不亦宜乎！」晋侯说之。夏，使大子居曲沃，重耳居蒲城，夷吾居屈。群公子皆鄙。唯二姬之子在绛。二五卒与骊姬谮群公子而立奚齐，晋人谓之二五耦。
楚令尹子元欲蛊文夫人，为馆于其宫侧，而振万焉。夫人闻之，泣曰：「先君以是舞也习戎备也。今令尹不寻诸仇雠，而于未亡人之侧，不亦异乎！」御人以告子元。子元曰：「妇人不忘袭雠，我反忘之！」秋，子元以车六百乘伐郑，入于桔柣之门。子元、斗御强、斗梧、耿之不比为旆，斗班、王孙游、王孙喜殿。众车入自纯门，及逵市。县门不发。楚言而出。子元曰：「郑有人焉。」诸侯救郑。楚师夜遁。郑人将奔桐丘，谍告曰：「楚幕有乌。」乃止。
冬，饥，臧孙辰告籴于齐，礼也。
筑郿，非都也。凡邑：有宗庙先君之主曰都，无曰邑。邑曰筑，都曰城。
## 庄公 庄公二十有九年
春，新延厩。
夏，郑人侵许。
秋，有蜚。
冬，十有二月，纪叔姬卒。
城诸及防。
二十九年，春，新作延厩，书不时也。凡马，日中而出，日中而入。
夏，郑人侵许。凡师，有钟鼓曰伐，无曰侵，轻曰袭。
秋，有蜚，为灾也。凡物，不为灾，不书。
冬，十二月，城诸及防，书，时也。凡土功，龙见而毕务，戒事也；火见而致用，水昏正而栽，日至而毕。
樊皮叛王。
## 庄公 庄公三十年
春，王正月。
夏，次于成。
秋，七月，齐人降鄣。
八月癸亥，葬纪叔姬。
九月庚午朔，日有食之，鼓、用牲于社。
冬，公及齐侯遇于鲁济。
齐人伐山戎。
三十年，春，王命虢公讨樊皮。夏，四月丙辰，虢公入樊，执樊仲皮，归于京师。
楚公子元归自伐郑，而处王宫。斗射师谏，则执而梏之。秋，申公斗班杀子元。斗谷於菟为令尹，自毁其家，以纾楚国之难。
冬，遇于鲁济，谋山戎也。以其病燕故也。
## 庄公 庄公三十有一年
春，筑台于郎。
夏，四月，薛伯卒。
筑台于薛。
六月，齐侯来献戎捷。
秋，筑台于秦。
冬，不雨。
三十一年，夏，六月，齐侯来献戎捷，非礼也。凡诸侯有四夷之功，则献于王，王以警于夷；中国则否。诸侯不相遗俘。
## 庄公 庄公三十有二年
春，城小谷。
夏，宋公，齐侯遇于梁丘。
秋，七月癸巳，公子牙卒。
八月癸亥，公薨于路寝。
冬，十月己未，子般卒。
公子庆父如齐。
狄伐邢。
三十二年，春，城小谷，为管仲也。
齐侯为楚伐郑之故，请会于诸侯。宋公请先见于齐侯。夏，遇于梁丘。
秋，七月，有神降于莘。惠王问诸内史过曰：「是何故也？」对曰：「国之将兴，明神降之，监其德也；将亡，神又降之，观其恶也。故有得神以兴，亦有以亡，虞、夏、商、周皆有之。」王曰：「若之何？」对曰：「以其物享焉。其至之日，亦其物也。」王从之。内史过往，闻虢请命，反曰：「虢必亡矣。虐而听于神。」神居莘六月。虢公使祝应、宗区、史嚚享焉。神赐之土田。史嚚曰：「虢其亡乎！吾闻之：国将兴，听于民；将亡，听于神。神，聪明正直而壹者也，依人而行。虢多凉德，其何土之能得？」
初，公筑台，临党氏，见孟任，从之。閟。而以夫人言，许之，割臂盟公。生子般焉。雩，讲于梁氏，女公子观之。圉人荦自墙外与之戏。子般怒，使鞭之。公曰：「不如杀之，是不可鞭。荦有力焉，能投盖于稷门。」公疾，问后于叔牙。对曰：「庆父材。」问于季友。对曰：「臣以死奉般。」公曰：「乡者牙曰『庆父材』。」成季使以君命命僖叔，待于针巫氏，使针季酖之，曰：「饮此，则有后于鲁国；不然，死且无后。」饮之，归，及逵泉而卒。立叔孙氏。
八月癸亥，公薨于路寝。子般即位，次于党氏。冬，十月己未，共仲使圉人荦贼子般于党氏。成季奔陈。立闵公。
