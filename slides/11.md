---
marp: true
title: 定公
theme: uncover
paginate: true
---

# 定公

---

![](assets/audios/11/1.mp3)

定公

---

![](assets/audios/11/2.mp3)

元年，春王。

---

![](assets/audios/11/3.mp3)

三月，晋人执宋仲几于京师。

---

![](assets/audios/11/4.mp3)

夏，六月癸亥，公之丧至自干侯。

---

![](assets/audios/11/5.mp3)

戊辰，公即位。

---

![](assets/audios/11/6.mp3)

秋，七月癸巳，葬我君昭公。

---

![](assets/audios/11/7.mp3)

九月，大雩。

---

![](assets/audios/11/8.mp3)

立炀宫。

---

![](assets/audios/11/9.mp3)

冬，十月，陨霜杀菽。

---

![](assets/audios/11/10.mp3)

元年，春，王正月辛巳，晋魏舒合诸侯之大夫于狄泉，将以城成周。魏子莅政。卫彪傒曰： __「将建天子，而易位以令，非义也。大事奸义，必有大咎。晋不失诸侯，魏子其不免乎！」__ 是行也，魏献子属役于韩简子及原寿过，而田于大陆，焚焉，还，卒于宁。范献子去其柏椁，以其未复命而田也。

---

![](assets/audios/11/11.mp3)

孟懿子会城成周，庚寅，栽。宋仲几不受功，曰： __「滕、薛、郳，吾役也。」__ 薛宰曰： __「宋为无道，绝我小国于周，以我适楚，故我常从宋。晋文公为践土之盟，曰：『凡我同盟，各复旧职。』若从践土，若从宋，亦唯命。」__ 仲几曰： __「践土固然。」__ 薛宰曰： __「薛之皇祖奚仲居薛，以为夏车正，奚仲迁于邳，仲虺居薛，以为汤左相。若复旧职，将承王官，何故以役诸侯？」__ 仲几曰： __「三代各异物，薛焉得有旧？为宋役，亦其职也。」__ 士弥牟曰： __「晋之从政者新，子姑受功，归，吾视诸故府。」__ 仲几曰： __「纵子忘之，山川鬼神其忘诸乎？」__ 士伯怒，谓韩简子曰： __「薛征于人，宋征于鬼。宋罪大矣。且己无辞，而抑我以神，诬我也。『启宠纳侮』，其此之谓矣。必以仲几为戮。」__ 乃执仲几以归。三月，归诸京师。城三旬而毕，乃归诸侯之戍。

---

![](assets/audios/11/12.mp3)

齐高张后，不从诸侯。晋女叔宽曰： __「周苌弘、齐高张皆将不免。苌叔违天，高子违人。天之所坏，不可支也；众之所为，不可奸也。」__ 

---

![](assets/audios/11/13.mp3)

夏，叔孙成子逆公之丧于干侯。季孙曰： __「子家子亟言于我，未尝不中吾志也。吾欲与之从政，子必止之，且听命焉。」__ 子家子不见叔孙，易几而哭。叔孙请见子家子。子家子辞曰： __「羁未得见，而从君以出。君不命而薨，羁不敢见。」__ 叔孙使告之曰： __「公衍、公为实使群臣不得事君，若公子宋主社稷，则群臣之愿也。凡从君出而可以入者，将唯子是听。子家氏未有后，季孙愿与子从政。此皆季孙之愿也，使不敢以告。」__ 对曰： __「若立君，则有卿士、大夫与守龟在，羁弗敢知。若从君者，则貌而出者，入可也；寇而出者，行可也。若羁也，则君知其出也，而未知其入也，羁将逃也。」__ 丧及坏隤，公子宋先入，从公者皆自坏隤反。

---

![](assets/audios/11/14.mp3)

六月癸亥，公之丧至自干侯。戊辰，公即位。季孙使役如阚公氏，将沟焉。荣驾鹅曰： __「生不能事，死又离之，以自旌也。纵子忍之，后必或耻之。」__ 乃止。季孙问于荣驾鹅曰： __「吾欲为君谥，使子孙知之。」__ 对曰： __「生弗能事，死又恶之，以自信也。将焉用之？」__ 乃止。

---

![](assets/audios/11/15.mp3)

秋，七月癸巳，葬昭公于墓道南。孔子之为司寇也，沟而合诸墓。

---

![](assets/audios/11/16.mp3)

昭公出故，季平子祷于炀公。九月，立炀宫。

---

![](assets/audios/11/17.mp3)

周巩简公弃其子弟而好用远人。

---

## 定公 定公二年

---

![](assets/audios/11/19.mp3)

春，王正月。

---

![](assets/audios/11/20.mp3)

夏，五月壬辰，雉门及两观灾。

---

![](assets/audios/11/21.mp3)

秋，楚人伐吴。

---

![](assets/audios/11/22.mp3)

冬，十月，新作雉门及两观。

---

![](assets/audios/11/23.mp3)

二年，夏，四月辛酉，巩氏之群子弟贼简公。

---

![](assets/audios/11/24.mp3)

桐叛楚。吴子使舒鸠氏诱楚人，曰： __「以师临我，我伐桐，为我使之无忌。」__ 秋，楚囊瓦伐吴，师于豫章。吴人见舟于豫章，而潜师于巢。冬，十月，吴军楚师于豫章，败之。遂围巢，克之，获楚公子繁。

---

![](assets/audios/11/25.mp3)

邾庄公与夷射姑饮酒，私出。阍乞肉焉，夺之杖以敲之。

---

## 定公 定公三年

---

![](assets/audios/11/27.mp3)

春，王正月，公如晋，至河，乃复。

---

![](assets/audios/11/28.mp3)

二月辛卯，邾子穿卒。

---

![](assets/audios/11/29.mp3)

秋，葬邾庄公。

---

![](assets/audios/11/30.mp3)

冬，仲孙何忌及邾子盟于拔。

---

![](assets/audios/11/31.mp3)

三年，春，二月辛卯，邾子在门台，临廷。阍以缾水沃廷，邾子望见之，怒。阍曰： __「夷射姑旋焉。」__ 命执之。弗得，滋怒，自投于床，废于炉炭，烂，遂卒。先葬以车五乘，殉五人。庄公卞急而好洁，故及是。

---

![](assets/audios/11/32.mp3)

定公秋，九月，鲜虞人败晋师于平中，获晋观虎，恃其勇也。

---

![](assets/audios/11/33.mp3)

冬，盟于郯，修邾好也。

---

![](assets/audios/11/34.mp3)

蔡昭侯为两佩与两裘以如楚，献一佩一裘于昭王。昭王服之，以享蔡侯。蔡侯亦服其一。子常欲之，弗与，三年止之。唐成公如楚，有两肃爽马，子常欲之，弗与，亦三年止之。唐人或相与谋，请代先从者，许之。饮先从者酒，醉之，窃马而献之子常。子常归唐侯。自拘于司败，曰： __「君以弄马之故，隐君身，弃国家。群臣请相夫人以偿马，必如之。」__ 唐侯曰： __「寡人之过也。二三子无辱！」__ 皆赏之。蔡人闻之，固请，而献佩于子常。子常朝，见蔡侯之徒，命有司曰： __「蔡君之久也，官不共也。明日礼不毕，将死。」__ 蔡侯归，及汉，执玉而沈，曰： __「余所有济汉而南者，有若大川！」__ 蔡侯如晋，以其子元与其大夫之子为质焉，而请伐楚。

---

## 定公 定公四年

---

![](assets/audios/11/36.mp3)

春，王二月癸巳，陈侯吴卒。

---

![](assets/audios/11/37.mp3)

三月，公会刘子、晋侯、宋公、蔡侯、卫侯、陈子、郑伯、许男、曹伯、莒子、邾子、顿子、胡子、滕子、薛伯、杞伯、小邾子、齐国夏于召陵，侵楚。

---

![](assets/audios/11/38.mp3)

夏，四月庚辰，蔡公孙姓帅师灭沈，以沈子嘉归，杀之。

---

![](assets/audios/11/39.mp3)

五月，公及诸侯盟于皋鼬。

---

![](assets/audios/11/40.mp3)

杞伯成卒于会。

---

![](assets/audios/11/41.mp3)

六月，葬陈惠公。

---

![](assets/audios/11/42.mp3)

许迁于容城。

---

![](assets/audios/11/43.mp3)

秋，七月，公至自会。

---

![](assets/audios/11/44.mp3)

刘卷卒。

---

![](assets/audios/11/45.mp3)

葬杞悼公。

---

![](assets/audios/11/46.mp3)

楚人围蔡。

---

![](assets/audios/11/47.mp3)

晋士鞅、卫孔圉帅师伐鲜虞。

---

![](assets/audios/11/48.mp3)

葬刘文公。

---

![](assets/audios/11/49.mp3)

冬，十有一月庚午，蔡侯以吴子及楚人战于柏举，楚师败绩。楚囊瓦出奔郑。庚辰，吴入郢。

---

![](assets/audios/11/50.mp3)

四年，春，三月，刘文公合诸侯于召陵，谋伐楚也。晋荀寅求货于蔡侯，弗得，言于范献子曰： __「国家方危，诸侯方贰，将以袭敌，不亦难乎！水潦方降，疾疟方起，中山不服，弃盟取怨，无损于楚，而失中山，不如辞蔡侯。吾自方城以来，楚未可以得志，只取勤焉。」__ 乃辞蔡侯。

---

![](assets/audios/11/51.mp3)

晋人假羽旄于郑，郑人与之。明日，或旆以会。晋于是乎失诸侯。将会，卫子行敬子言于灵公曰： __「会同难，啧有烦言，莫之治也。其使祝佗从！」__ 公曰： __「善。」__ 乃使子鱼。子鱼辞，曰： __「臣展四体，以率旧职，犹惧不给而烦刑书。若又共二，徼大罪也。且夫祝，社稷之常隶也。社稷不动，祝不出竟，官之制也。君以军行，祓社衅鼓，祝奉以从，于是乎出竟。若嘉好之事，君行师从，卿行旅从，臣无事焉。」__ 公曰： __「行也。」__ 

---

![](assets/audios/11/52.mp3)

及皋鼬，将长蔡于卫。卫侯使祝佗私于苌弘曰： __「闻诸道路，不知信否。若闻蔡将先卫，信乎？」__ 苌弘曰： __「信。蔡叔，康叔之兄也，先卫，不亦可乎？」__ 子鱼曰： __「以先王观之，则尚德也。昔武王克商，成王定之，选建明德，以蕃屏周。故周公相王室，以尹天下，于周为睦。

---

![](assets/audios/11/53.mp3)

 __「分鲁公以大路、大旗，夏后氏之璜，封父之繁弱，殷民六族，条氏、徐氏、萧氏、索氏、长勺氏、尾勺氏，使帅其宗氏，辑其分族，将其类丑，以法则周公。用即命于周。是使之职事于鲁，以昭周公之明德。分之土田陪敦、祝、宗、卜、史，备物、典策，官司、彝器；因商奄之民，命以伯禽而封于少皞之虚。

---

![](assets/audios/11/54.mp3)

 __「分康叔以大路、少帛、綪茷、旃旌、大吕，殷民七族，陶氏、施氏、繁氏、锜氏、樊氏、饥氏、终葵氏；封畛土略，自武父以南及圃田之北竟，取于有阎之土以共王职；取于相土之东都以会王之东搜。聃季授土，陶叔授民，命以《康诰》而封于殷虚。皆启以商政，疆以周索。分唐叔以大路、密须之鼓、阙巩、沽洗，怀姓九宗，职官五正。命以《唐诰》而封于夏虚，启以夏政，疆以戎索。

---

![](assets/audios/11/55.mp3)

 __「三者皆叔也，而有令德，故昭之以分物。不然，文、武、成、康之伯犹多，而不获是分也，唯不尚年也。管、蔡启商，惎间王室，王于是乎杀管叔而蔡蔡叔，以车七乘、徒七十人。其子蔡仲改行帅德，周公举之，以为己卿士，见诸王而命之以蔡。其命书云：『王曰：胡！无若尔考之违王命也！』若之何其使蔡先卫也？武王之母弟八人，周公为大宰，康叔为司寇，聃季为司空，五叔无官，岂尚年哉？曹，文之昭也；晋，武之穆也。曹为伯甸，非尚年也。今将尚之，是反先王也。晋文公为践土之盟，卫成公不在，夷叔，其母弟也，犹先蔡。其载书云：『王若曰：晋重、鲁申、卫武、蔡甲午、郑捷、齐潘、宋王臣、莒期。』藏在周府，可覆视也。吾子欲复文、武之略，而不正其德，将如之何？」__ 苌弘说，告刘子，与范献子谋之，乃长卫侯于盟。

---

![](assets/audios/11/56.mp3)

反自召陵，郑子大叔未至而卒。晋赵简子为之临，甚哀，曰： __「黄父之会，夫子语我九言，曰：『无始乱，无怙富，无恃宠，无违同，无敖礼，无骄能，无复怒，无谋非德，无犯非义。』」__ 

---

![](assets/audios/11/57.mp3)

沈人不会于召陵，晋人使蔡伐之。夏，蔡灭沈。秋，楚为沈故，围蔡。伍员为吴行人以谋楚。楚之杀郤宛也，伯氏之族出。伯州犁之孙嚭为吴大宰以谋楚。楚自昭王即位，无岁不有吴师，蔡侯因之，以其子干与其大夫之子为质于吴。

---

![](assets/audios/11/58.mp3)

冬，蔡侯、吴子、唐侯伐楚。舍舟于淮汭，自豫章与楚夹汉。左司马戌谓子常曰： __「子沿汉而与之上下，我悉方城外以毁其舟，还塞大隧、直辕、冥厄。子济汉而伐之，我自后击之，必大败之。」__ 既谋而行。武城黑谓子常曰： __「吴用木也，我用革也，不可久也，不如速战。」__ 史皇谓子常： __「楚人恶子而好司马。若司马毁吴舟于淮，塞城口而入，是独克吴也。子必速战！不然，不免。」__ 乃济汉而陈，自小别至于大别。三战，子常知不可，欲奔。史皇曰： __「安，求其事；难而逃之，将何所入？子必死之，初罪必尽说。」__ 

---

![](assets/audios/11/59.mp3)

十一月庚午，二师陈于柏举。阖庐之弟夫概王晨请于阖庐曰： __「楚瓦不仁，其臣莫有死志。先伐之，其卒必奔；而后大师继之，必克。」__ 弗许。夫概王曰： __「所谓『臣义而行，不待命』者，其此之谓也。今日我死，楚可入也。」__ 以其属五千先击子常之卒。子常之卒奔，楚师乱，吴师大败之。子常奔郑。史皇以其乘广死。吴从楚师，及清发，将击之。夫概王曰： __「困兽犹鬭，况人乎？若知不免而致死，必败我。若使先济者知免，后者慕之，蔑有鬭心矣。半济而后可击也。」__ 从之，又败之。楚人为食，吴人及之，奔。食而从之，败诸雍澨。五战，及郢。

---

![](assets/audios/11/60.mp3)

己卯，楚子取其妹季芈畀我以出，涉雎。针尹固与王同舟，王使执燧象以奔吴师。庚辰，吴入郢，以班处宫。子山处令尹之宫，夫概王欲攻之，惧而去之，夫概王入之。左司马戌及息而还，败吴师于雍澨，伤。初，司马臣阖庐，故耻为禽焉，谓其臣曰： __「谁能免吾首？」__ 吴句卑曰： __「臣贱，可乎？」__ 司马曰： __「我实失子，可哉！」__ 三战皆伤，曰： __「吾不可用也已。」__ 句卑布裳，刭而裹之，藏其身，而以其首免。

---

![](assets/audios/11/61.mp3)

楚子涉雎，济江，入于云中。王寝，盗攻之，以戈击王，王孙由于以背受之，中肩。王奔郧。钟建负季芈以从。由于徐苏而从。郧公辛之弟怀将弑王，曰： __「平王杀吾父，我杀其子，不亦可乎？」__ 辛曰： __「君讨臣，谁敢雠之？君命，天也。若死天命，将谁雠？《诗》曰：『柔亦不茹，刚亦不吐。不侮矜寡，不畏强御』，唯仁者能之。违强陵弱，非勇也；乘人之约，非仁也；灭宗废祀，非孝也；动无令名，非知也。必犯是，余将杀女。」__ 斗辛与其弟巢以王奔随。吴人从之，谓随人曰： __「周之子孙在汉川者，楚实尽之。天诱其衷，致罚于楚，而君又窜之，周室何罪？君若顾报周室，施及寡人，以奖天衷，君之惠也。汉阳之田，君实有之。」__ 楚子在公宫之北，吴人在其南。子期似王，逃王，而己为王，曰： __「以我与之，王必免。

---

![](assets/audios/11/62.mp3)

」__ 随人卜与之，不吉，乃辞吴曰： __「以随之辟小，而密迩于楚，楚实存之。世有盟誓，至于今未改。若难而弃之，何以事君？执事之患不唯一人，若鸠楚竟，敢不听命？」__ 吴人乃退。鑪金初宦于子期氏，实与随人要言。王使见，辞，曰： __「不敢以约为利。」__ 王割子期之心以与随人盟。

---

![](assets/audios/11/63.mp3)

初，伍员与申包胥友。其亡也，谓申包胥曰： __「我必复楚国。」__ 申包胥曰： __「勉之！子能复之，我必能兴之。」__ 及昭王在随，申包胥如秦乞师，曰： __「吴为封豕、长蛇，以荐食上国，虐始于楚。寡君失守社稷，越在草莽，使下臣告急，曰：『夷德无厌，若邻于君，疆埸之患也。逮吴之未定，君其取分焉。若楚之遂亡，君之土也。若以君灵抚之，世以事君。」__ 秦伯使辞焉，曰： __「寡人闻命矣。子姑就馆，将图而告。」__ 对曰： __「寡君越在草莽，未获所伏，下臣何敢即安？」__ 立，依于庭墙而哭，日夜不绝声，勺饮不入口七日。秦哀公为之赋《无衣》。九顿首而坐。秦师乃出。

---

## 定公 定公五年

---

![](assets/audios/11/65.mp3)

春，三月辛亥朔，日有食之。

---

![](assets/audios/11/66.mp3)

夏，归粟于蔡。

---

![](assets/audios/11/67.mp3)

于越入吴。

---

![](assets/audios/11/68.mp3)

六月丙申，季孙意如卒。

---

![](assets/audios/11/69.mp3)

秋，七月壬子，叔孙不敢卒。

---

![](assets/audios/11/70.mp3)

冬，晋士鞅帅师围鲜虞。

---

![](assets/audios/11/71.mp3)

五年，春，王人杀子朝于楚。

---

![](assets/audios/11/72.mp3)

夏，归粟于蔡，以周亟，矜无资。

---

![](assets/audios/11/73.mp3)

越入吴，吴在楚也。

---

![](assets/audios/11/74.mp3)

六月，季平子行东野。还，未至，丙申，卒于房。阳虎将以玙璠敛，仲梁怀弗与，曰： __「改步改玉。」__ 阳虎欲逐之，告公山不狃。不狃曰： __「彼为君也，子何怨焉？」__ 既葬，桓子行东野，及费。子泄为费宰，逆劳于郊，桓子敬之。劳仲梁怀，仲梁怀弗敬。子泄怒，谓阳虎： __「子行之乎！」__ 

---

![](assets/audios/11/75.mp3)

申包胥以秦师至。秦子蒲、子虎帅车五百乘以救楚。子蒲曰： __「吾未知吴道。」__ 使楚人先与吴人战，而自稷会之，大败夫概王于沂。吴人获䓕射于柏举，其子帅奔徒以从子西，败吴师于军祥。

---

![](assets/audios/11/76.mp3)

秋七月，子期、子蒲灭唐。九月，夫概王归，自立也，以与王战，而败，奔楚，为棠溪氏。吴师败楚师于雍澨。秦师又败吴师。吴师居麇，子期将焚之，子西曰： __「父兄亲暴骨焉，不能收，又焚之，不可。」__ 子期曰： __「国亡矣，死者若有知也，可以歆旧祀，岂惮焚之？」__ 焚之，而又战，吴师败，又战于公婿之溪。吴师大败，吴子乃归。囚闉舆罢。闉舆罢请先，遂逃归。叶公诸梁之弟后臧从其母于吴，不待而归。叶公终不正视。

---

![](assets/audios/11/77.mp3)

乙亥，阳虎囚季桓子及公父文伯，而逐仲梁怀。冬，十月丁亥，杀公何藐。己丑，盟桓子于稷门之内，庚寅，大诅。逐公父歜及秦遄，皆奔齐。

---

![](assets/audios/11/78.mp3)

楚子入于郢。初，斗辛闻吴人之争宫也，曰： __「吾闻之：『不让，则不和；不和，不可以远征。』吴争于楚，必有乱；有乱，则必归，焉能定楚？」__ 王之奔随也，将涉于成臼。蓝尹亹涉其帑，不与王舟。及宁，王欲杀之。子西曰： __「子常唯思旧怨以败，君何效焉？」__ 王曰： __「善。使复其所，吾以志前恶。」__ 王赏斗辛、王孙由于、王孙圉、钟建、斗巢、申包胥、王孙贾、宋木、斗怀。子西曰： __「请舍怀也。」__ 王曰： __「大德灭小怨，道也。」__ 申包胥曰： __「吾为君也，非为身也。君既定矣，又何求？且吾尤子旗，其又为诸？」__ 遂逃赏。王将嫁季芈，季芈辞曰： __「所以为女子，远丈夫也。钟建负我矣。」__ 以妻钟建，以为乐尹。

---

![](assets/audios/11/79.mp3)

王之在随也，子西为王舆服以保路，国于脾泄。闻王所在，而后从王。王使由于城麇，复命。子西问高厚焉，弗知。子西曰： __「不能，如辞。城不知高厚，小大何知？」__ 对曰： __「固辞不能，子使余也。人各有能有不能。王遇盗于云中，余受其戈，其所犹在。」__ 袒而示之背，曰： __「此余所能也。脾泄之事，余亦弗能也。」__ 

---

![](assets/audios/11/80.mp3)

晋士鞅围鲜虞，报观虎之败也。

---

## 定公 定公六年

---

![](assets/audios/11/82.mp3)

春，王正月癸亥，郑游速帅师灭许，以许男斯归。

---

![](assets/audios/11/83.mp3)

二月，公侵郑。

---

![](assets/audios/11/84.mp3)

公至自侵郑。

---

![](assets/audios/11/85.mp3)

夏，季孙斯、仲孙何忌如晋。

---

![](assets/audios/11/86.mp3)

秋，晋人执宋行人乐祁犁。

---

![](assets/audios/11/87.mp3)

冬，城中城。

---

![](assets/audios/11/88.mp3)

季孙斯、仲孙忌帅师围郓。

---

![](assets/audios/11/89.mp3)

六年，春，郑灭许，因楚败也。

---

![](assets/audios/11/90.mp3)

二月，公侵郑，取匡，为晋讨郑之伐胥靡也。往不假道于卫；及还，阳虎使季、孟自南门入，出自东门，舍于豚泽。卫侯怒，使弥子瑕追之。公叔文子老矣，辇而如公，曰： __「尤人而效之，非礼也。昭公之难君将以文之舒鼎、成之昭兆、定之鞶监，茍可以纳之，择用一焉。公子与二三臣之子，诸侯茍忧之，将以为之质。此群臣之所闻也。今将以小忿蒙旧德，无乃不可乎？大姒之子，唯周公、康叔为相睦也，而效小人以弃之，不亦诬乎？天将多阳虎之罪以毙之，君姑待之，若何？」__ 乃止。

---

![](assets/audios/11/91.mp3)

夏，季桓子如晋，献郑俘也。阳虎强使孟懿子往报夫人之币，晋人兼享之。孟孙立于房外，谓范献子曰： __「阳虎若不能居鲁，而息肩于晋，所不以为中军司马者，有如先君！」__ 献子曰： __「寡君有官，将使其人，鞅何知焉？」__ 献子谓简子曰： __「鲁人患阳虎矣。孟孙知其衅，以为必适晋，故强为之请，以取入焉。」__ 

---

![](assets/audios/11/92.mp3)

四月己丑，吴太子终累败楚舟师，获潘子臣、小惟子及大夫七人。楚国大惕，惧亡。子期又以陵师败于繁扬。令尹子西喜曰： __「乃今可为矣。」__ 于是乎迁郢于鄀，而改纪其政，以定楚国。

---

![](assets/audios/11/93.mp3)

周儋翩率王子朝之徒因郑人将以作乱于周，郑于是乎伐冯、滑、胥靡、负黍、狐人、阙外。六月，晋阎没戍周，且城胥靡。

---

![](assets/audios/11/94.mp3)

秋，八月，宋乐祁言于景公曰： __「诸侯唯我事晋，今使不往，晋其憾矣。」__ 乐祁告其宰陈寅。陈寅曰： __「必使子往。」__ 他日，公谓乐祁曰： __「唯寡人说子之言，子必往！」__ 陈寅曰： __「子立后而行，吾室亦不亡，唯君亦以我为知难而行也。」__ 见溷而行。赵简子逆，而饮之酒于绵上，献杨楯六十于简子。陈寅曰： __「昔吾主范氏，今子主赵氏，又有纳焉，以杨楯贾祸，弗可为也已。然子死晋国，子孙必得志于宋。」__ 范献子言于晋侯曰： __「以君命越疆而使，未致使而私饮酒，不敬二君，不可不讨也。」__ 乃执乐祁。

---

![](assets/audios/11/95.mp3)

阳虎又盟公及三桓于周社，盟国人于亳社，诅于五父之衢。

---

![](assets/audios/11/96.mp3)

冬，十二月，天王处于姑莸，辟儋翩之乱也。

---

## 定公 定公七年

---

![](assets/audios/11/98.mp3)

春，王正月。

---

![](assets/audios/11/99.mp3)

夏，四月。

---

![](assets/audios/11/100.mp3)

秋，齐侯、郑伯盟于咸。

---

![](assets/audios/11/101.mp3)

齐人执卫行人北宫结以侵卫。

---

![](assets/audios/11/102.mp3)

齐侯、卫侯盟于沙。

---

![](assets/audios/11/103.mp3)

大雩。

---

![](assets/audios/11/104.mp3)

齐国夏帅师伐我西鄙。

---

![](assets/audios/11/105.mp3)

九月，大雩。

---

![](assets/audios/11/106.mp3)

冬，十月。

---

![](assets/audios/11/107.mp3)

七年，春，二月，周儋翩入于仪栗以叛。

---

![](assets/audios/11/108.mp3)

齐人归郓、阳关，阳虎居之以为政。

---

![](assets/audios/11/109.mp3)

夏，四月，单武公、刘桓公败尹氏于穷谷。

---

![](assets/audios/11/110.mp3)

秋，齐侯、郑伯盟于咸，征会于卫。卫侯欲叛晋，诸大夫不可。使北宫结如齐，而私于齐侯曰： __「执结以侵我。」__ 齐侯从之，乃盟于琐。

---

![](assets/audios/11/111.mp3)

齐国夏伐我。阳虎御季桓子，公敛处父御孟懿子，将宵军齐师。齐师闻之，堕，伏而待之。处父曰： __「虎不图祸，而必死。」__ 苫夷曰： __「虎陷二子于难，不待有司，余必杀女。」__ 虎惧，乃还，不败。

---

![](assets/audios/11/112.mp3)

冬，十一月戊午，单子、刘子逆王于庆氏。晋籍秦送王。己巳，王入于王城，馆于公族党氏，而后朝于庄宫。

---

## 定公 定公八年

---

![](assets/audios/11/114.mp3)

春，王正月，公侵齐。

---

![](assets/audios/11/115.mp3)

公至自侵齐。

---

![](assets/audios/11/116.mp3)

二月，公侵齐。

---

![](assets/audios/11/117.mp3)

三月，公至自侵齐。

---

![](assets/audios/11/118.mp3)

曹伯露卒。

---

![](assets/audios/11/119.mp3)

夏，齐国夏帅师伐我西鄙。

---

![](assets/audios/11/120.mp3)

公会晋师于瓦。

---

![](assets/audios/11/121.mp3)

公至自瓦。

---

![](assets/audios/11/122.mp3)

秋，七月戊辰，陈侯柳卒。

---

![](assets/audios/11/123.mp3)

晋士鞅帅师侵郑，遂侵卫。

---

![](assets/audios/11/124.mp3)

葬曹靖公。

---

![](assets/audios/11/125.mp3)

九月，葬陈怀公。

---

![](assets/audios/11/126.mp3)

季孙斯、仲孙何忌帅师侵卫。

---

![](assets/audios/11/127.mp3)

冬，卫侯、郑伯盟于曲濮。

---

![](assets/audios/11/128.mp3)

从祀先公。

---

![](assets/audios/11/129.mp3)

盗窃宝玉、大弓。

---

![](assets/audios/11/130.mp3)

八年，春，王正月，公侵齐，门于阳州。士皆坐列，曰： __「颜高之弓六钧。」__ 皆取而传观之。阳州人出，颜高夺人弱弓，籍丘子鉏击之，与一人俱毙。偃，且射子鉏，中颊，殪。颜息射人中眉，退曰： __「我无勇，吾志其目也。」__ 师退，冉猛伪伤足而先。其兄会乃呼曰： __「猛也殿！」__ 

---

![](assets/audios/11/131.mp3)

二月己丑，单子伐谷城，刘子伐仪栗。辛卯，单子伐简城，刘子伐盂，以定王室。

---

![](assets/audios/11/132.mp3)

赵鞅言于晋侯曰： __「诸侯唯宋事晋，好逆其使，犹惧不至；今又执之，是绝诸侯也。」__ 将归乐祁，士鞅曰： __「三年止之，无故而归之，宋必叛晋。」__ 献子私谓子梁曰： __「寡君惧不得事宋君，是以止子。子姑使溷代子。」__ 子梁以告陈寅。陈寅曰： __「宋将叛晋，是弃溷也，不如待之。」__ 乐祁归，卒于大行。士鞅曰： __「宋必叛，不如止其尸以求成焉。」__ 乃止诸州。

---

![](assets/audios/11/133.mp3)

公侵齐，攻廪丘之郛。主人焚冲，或濡马褐以救之，遂毁之。主人出，师奔。阳虎伪不见冉猛者，曰： __「猛在此，必败。」__ 猛逐之，顾而无继，伪颠。虎曰： __「尽客气也。」__ 

---

![](assets/audios/11/134.mp3)

苫越生子，将待事而名之。阳州之役获焉，名之曰 __「阳州」__ 。

---

![](assets/audios/11/135.mp3)

夏，齐国夏、高张伐我西鄙。晋士鞅、赵鞅、荀寅救我。公会晋师于瓦，范献子执羔，赵简子、中行文子皆执雁。鲁于是始尚羔。

---

![](assets/audios/11/136.mp3)

晋师将盟卫侯于𫑘泽，赵简子曰： __「群臣谁敢盟卫君者？」__ 涉佗、成何曰： __「我能盟之。」__ 卫人请执牛耳。成何曰： __「卫，吾温、原也，焉得视诸侯？」__ 将歃，涉佗捘卫侯之手，及捥。卫侯怒，王孙贾趋进，曰： __「盟以信礼也，有如卫君，其敢不唯礼是事而受此盟也？」__ 卫侯欲叛晋，而患诸大夫。王孙贾使次于郊。大夫问故，公以晋诟语之，且曰： __「寡人辱社稷，其改卜嗣，寡人从焉。」__ 大夫曰： __「是卫之祸，岂君之过也？」__ 公曰： __「又有患焉，谓寡人『必以而子与大夫之子为质』。」__ 大夫曰： __「茍有益也，公子则往，群臣之子敢不皆负羁绁以从？」__ 将行，王孙贾曰： __「茍卫国有难，工商未尝不为患，使皆行而后可。」__ 公以告大夫，乃皆将行之。

---

![](assets/audios/11/137.mp3)

行有日，公朝国人，使贾问焉，曰： __「若卫叛晋，晋五伐我，病何如矣？」__ 皆曰： __「五伐我，犹可以能战。」__ 贾曰： __「然则如叛之，病而后质焉，何迟之有？」__ 乃叛晋。晋人请改盟，弗许。

---

![](assets/audios/11/138.mp3)

秋，晋士鞅会成桓公侵郑，围虫牢，报伊阙也。遂侵卫。

---

![](assets/audios/11/139.mp3)

九月，师侵卫，晋故也。

---

![](assets/audios/11/140.mp3)

季寤、公鉏极、公山不狃皆不得志于季氏，叔孙辄无宠于叔孙氏，叔仲志不得志于鲁，故五人因阳虎。阳虎欲去三桓，以季寤更季氏，以叔孙辄更叔孙氏，己更孟氏。冬十月，顺祀先公而祈焉。辛卯，禘于僖公。壬辰，将享季氏于蒲圃而杀之；戒都车，曰 __「癸巳至」__ 。成宰公敛处父告孟孙曰： __「季氏戒都车，何故？」__ 孟孙曰： __「吾弗闻。」__ 处父曰： __「然则乱也，必及于子，先备诸。」__ 与孟孙以壬辰为期。

---

![](assets/audios/11/141.mp3)

阳虎前驱。林楚御桓子，虞人以铍、盾夹之，阳越殿。将如蒲圃。桓子咋谓林楚曰： __「而先皆季氏之良也，尔以是继之。」__ 对曰： __「臣闻命后。阳虎为政，鲁国服焉，违之征死，死无益于主。」__ 桓子曰： __「何后之有？而能以我适孟氏乎？」__ 对曰： __「不敢爱死，惧不免主。」__ 桓子曰： __「往也！」__ 孟氏选圉人之壮者三百人，以为公期筑室于门外。林楚怒马，及衢而骋。阳越射之，不中。筑者阖门。有自门间射阳越，杀之。阳虎劫公与武叔，以伐孟氏。公敛处父帅成人自上东门入，与阳氏战于南门之内，弗胜；又战于棘下，阳氏败。阳虎说甲如公宫，取宝玉、大弓以出，舍于五父之衢，寝而为食。其徒曰： __「追其将至。」__ 虎曰： __「鲁人闻余出，喜于征死，何暇追余？」__ 从者曰： __「嘻！速驾，公敛阳在。」__ 公敛阳请追之，孟孙弗许。

---

![](assets/audios/11/142.mp3)

阳欲杀桓子，孟孙惧而归之。子言辨舍爵于季氏之庙而出。阳虎入于讙、阳关以叛。

---

![](assets/audios/11/143.mp3)

郑驷歂嗣子大叔为政。

---

## 定公 定公九年

---

![](assets/audios/11/145.mp3)

春，王正月。

---

![](assets/audios/11/146.mp3)

夏，四月戊申，郑伯虿卒。

---

![](assets/audios/11/147.mp3)

得宝玉、大弓。

---

![](assets/audios/11/148.mp3)

六月，葬郑献公。

---

![](assets/audios/11/149.mp3)

秋，齐侯、卫侯次于五氏。

---

![](assets/audios/11/150.mp3)

秦伯卒。

---

![](assets/audios/11/151.mp3)

冬，葬秦哀公。

---

![](assets/audios/11/152.mp3)

九年，春，宋公使乐大心盟于晋，且逆乐祁之尸。辞，伪有疾；乃使向巢如晋盟，且逆子梁之尸。子明谓桐门右师出，曰： __「吾犹衰绖，而子击钟，何也？」__ 右师曰： __「丧不在此故也。」__ 既而告人曰： __「己衰绖而生子，余何故舍钟？」__ 子明闻之，怒，言于公曰： __「右师将不利戴氏。不肯适晋，将作乱也。不然，无疾。」__ 乃逐桐门右师。

---

![](assets/audios/11/153.mp3)

郑驷歂杀邓析，而用其竹刑。君子谓子然于是不忠。茍有可以加于国家者，弃其邪可也。《静女》之三章，取彤管焉。《竿旄》： __「何以告之」__ ，取其忠也。故用其道，不弃其人。《诗》云： __「蔽芾甘棠，勿翦勿伐，召伯所茇。」__ 思其人，犹爱其树，况用其道而不恤其人乎！子然无以劝能矣。

---

![](assets/audios/11/154.mp3)

夏，阳虎归宝玉、大弓，书曰 __「得」__ ，器用也。凡获器用曰 __「得」__ ，得用焉曰 __「获」__ 。六月，伐阳关。阳虎使焚莱门。师惊，犯之而出奔齐，请师以伐鲁，曰： __「三加，必取之。」__ 齐侯将许之。鲍文子谏曰： __「臣尝为隶于施氏矣，鲁未可取也。上下犹和，众庶犹睦，能事大国，而无天灾，若之何取之？阳虎欲勤齐师也，齐师罢，大臣必多死亡，己于是乎奋其诈谋。夫阳虎有宠于季氏，而将杀季孙以不利鲁国，而求容焉。亲富不亲仁，君焉用之？君富于季氏，而大于鲁国，兹阳虎所欲倾覆也。鲁免其疾，而君又收之，无乃害乎？」__ 齐侯执阳虎，将东之。阳虎愿东，乃囚诸西鄙。尽借邑人之车，锲其轴，麻约而归之。载葱灵，寝于其中而逃。追而得之，囚于齐。又以葱灵逃，奔宋，遂奔晋，适赵氏。仲尼曰： __「赵氏其世有乱乎！」__ 

---

![](assets/audios/11/155.mp3)

秋，齐侯伐晋夷仪。敝无存之父将室之，辞，以与其弟，曰： __「此役也，不死，反，必娶于高、国。」__ 先登，求自门出，死于溜下。东郭书让登，犁弥从之，曰： __「子让而左，我让而右，使登者绝而后下。」__ 书左，弥先下。书与王猛息。猛曰： __「我先登。」__ 书敛甲，曰： __「曩者之难，今又难焉！」__ 猛笑曰： __「吾从子，如骖之有靳。」__ 

---

![](assets/audios/11/156.mp3)

晋车千乘在中牟，卫侯将如五氏，卜过之，龟焦，卫侯曰： __「可也！卫车当其半，寡人当其半，敌矣。」__ 乃过中牟。中牟人欲伐之。卫褚师圃亡在中牟，曰： __「卫虽小，其君在焉，未可胜也。齐师克城而骄，其帅又贱，遇，必败之，不如从齐。」__ 乃伐齐师，败之。齐侯致禚、媚、杏于卫。齐侯赏犁弥，犁弥辞曰： __「有先登者，臣从之，晳帻而衣貍制。」__ 公使视东郭书，曰： __「乃夫子也--吾贶子。」__ 公赏东郭书，辞曰： __「彼，宾旅也。」__ 乃赏犁弥。齐师之在夷仪也，齐侯谓夷仪人曰： __「得敝无存者，以五家免。」__ 乃得其尸。公三禭之，与之犀轩与直盖，而先归之。坐引者，以师哭之，亲推之三。

---

## 定公 定公十年

---

![](assets/audios/11/158.mp3)

春，王三月，及齐平。

---

![](assets/audios/11/159.mp3)

夏，公会齐侯于夹谷。

---

![](assets/audios/11/160.mp3)

公至自夹谷。

---

![](assets/audios/11/161.mp3)

晋赵鞅帅师围卫。

---

![](assets/audios/11/162.mp3)

齐人来归郓、讙、龟阴田。

---

![](assets/audios/11/163.mp3)

叔孙州仇、仲孙何忌帅师围郈。

---

![](assets/audios/11/164.mp3)

秋，叔孙州仇、仲孙何忌帅师围郈。

---

![](assets/audios/11/165.mp3)

宋乐大心出奔曹。

---

![](assets/audios/11/166.mp3)

宋公子地出奔陈。

---

![](assets/audios/11/167.mp3)

冬，齐侯、卫侯、郑游速会于安甫。

---

![](assets/audios/11/168.mp3)

叔孙州仇如齐。

---

![](assets/audios/11/169.mp3)

宋公之弟辰暨仲佗、石彄出奔陈。

---

![](assets/audios/11/170.mp3)

十年，春，及齐平。

---

![](assets/audios/11/171.mp3)

夏，公会齐侯于祝其，实夹谷。孔丘相，犁弥言于齐侯曰： __「孔丘知礼而无勇，若使莱人以兵劫鲁侯，必得志焉。」__ 齐侯从之。孔丘以公退，曰： __「士兵之！两君合好，而裔夷之俘以兵乱之，非齐君所以命诸侯也。裔不谋夏，夷不乱华，俘不干盟，兵不偪好--于神为不祥，于德为愆义，于人为失礼，君必不然。」__ 齐侯闻之，遽辟之。将盟，齐人加于载书曰： __「齐师出竟而不以甲车三百乘从我者，有如此盟！」__ 孔丘使兹无还揖对，曰： __「而不反我汶阳之田，吾以共命者亦如之！」__ 

---

![](assets/audios/11/172.mp3)

齐侯将享公。孔丘谓梁丘据曰： __「齐、鲁之故，吾子何不闻焉？事既成矣，而又享之，是勤执事也。且牺、象不出门，嘉乐不野合。飨而既具，是弃礼也；若其不具，用秕稗也。用秕稗，君辱；弃礼，名恶。子盍图之！夫享，所以昭德也。不昭，不如其已也。」__ 乃不果享。齐人来归郓、讙、龟阴之田。

---

![](assets/audios/11/173.mp3)

晋赵鞅围卫，报夷仪也。初，卫侯伐邯郸午于寒氏，城其西北而守之，宵熸。及晋围卫，午以徒七十人门于卫西门，杀人于门中，曰： __「请报寒氏之役。」__ 涉佗曰： __「夫子则勇矣；然我往，必不敢启门。」__ 亦以徒七十人旦门焉，步左右，皆至而立如植。日中不启门，乃退。反役，晋人讨卫之叛故，曰： __「由涉佗、成何。」__ 于是执涉佗，以求成于卫。卫人不许。晋人遂杀涉佗，成何奔燕。君子曰： __「此之谓弃礼，必不钧。《诗》曰：『人而无礼，胡不遄死？』涉佗亦遄矣哉！」__ 

---

![](assets/audios/11/174.mp3)

初，叔孙成子欲立武叔，公若藐固谏曰： __「不可。」__ 成子立之而卒。公南使贼射之，不能杀。公南为马正，使公若为郈宰。武叔既定，使郈马正侯犯杀公若，弗能。其圉人曰： __「吾以剑过朝，公若必曰：『谁之剑也？』吾称子以告，必观之。吾伪固而授之末，则可杀也。」__ 使如之。公若曰： __「尔欲吴王我乎？」__ 遂杀公若。侯犯以郈叛，武叔懿子围郈。弗克。

---

![](assets/audios/11/175.mp3)

秋，二子及齐师复围郈，弗克。叔孙谓郈工师驷赤曰： __「郈非唯叔孙氏之忧，社稷之患也，将若之何？」__ 对曰： __「臣之业在《扬水》卒章之四言矣。」__ 叔孙稽首。驷赤谓侯犯曰： __「居齐、鲁之际而无事，必不可矣。子盍求事于齐以临民？不然，将叛。」__ 侯犯从之。齐使至。驷赤与郈人为之宣言于郈中曰： __「侯犯将以郈易于齐，齐人将迁郈民。」__ 众凶惧。驷赤谓侯犯曰： __「众言异矣。子不如易于齐，与其死也，犹是郈也，而得纾焉，何必此？齐人欲以此偪鲁，必倍与子地。且盍多舍甲于子之门以备不虞。」__ 侯犯曰： __「诺。」__ 乃多舍甲焉。侯犯请易于齐，齐有司观郈。将至，驷赤使周走呼曰： __「齐师至矣！」__ 郈人大骇，介侯犯之门甲，以围侯犯。驷赤将射之，侯犯止之曰： __「谋免我。」__ 侯犯请行，许之。驷赤先如宿，侯犯殿。

---

![](assets/audios/11/176.mp3)

每出一门，郈人闭之。及郭门，止之，曰： __「子以叔孙氏之甲出，有司若诛之，群臣惧死。」__ 驷赤曰： __「叔孙氏之甲有物，吾未敢以出。」__ 犯谓驷赤曰： __「子止而与之数。」__ 驷赤止，而纳鲁人。侯犯奔齐。齐人乃致郈。

---

![](assets/audios/11/177.mp3)

宋公子地嬖蘧富猎，十一分其室，而以其五与之。公子地有白马四，公嬖向魋，魋欲之。公取而朱其尾、鬣以与之。地怒，使其徒抶魋而夺之。魋惧，将走，公闭门而泣之，目尽肿。母弟辰曰： __「子分室以与腊也，而独卑魋，亦有颇焉。子为君礼，不过出竟，君必止子。」__ 公子地出奔陈，公弗止。辰为之请，弗听。辰曰： __「是我迋吾兄也。吾以国人出，君谁与处？」__ 冬，母弟辰暨仲佗、石彄出奔陈。

---

![](assets/audios/11/178.mp3)

武叔聘于齐，齐侯享之，曰： __「子叔孙！若使郈在君之他竟，寡人何知焉？属与敝邑际，故敢助君忧之。」__ 对曰： __「非寡君之望也。所以事君，封疆社稷是以，敢以家隶勤君之执事？夫不令之臣，天下之所恶也，君岂以为寡君赐？」__ 

---

## 定公 定公十有一年

---

![](assets/audios/11/180.mp3)

春，宋公之弟辰及仲佗、石彄、公子地自陈入于萧以叛。

---

![](assets/audios/11/181.mp3)

夏，四月。

---

![](assets/audios/11/182.mp3)

秋，宋乐大心自曹入于萧。

---

![](assets/audios/11/183.mp3)

冬，及郑平。叔还如郑莅盟。

---

![](assets/audios/11/184.mp3)

十一年，春，宋公母弟辰暨仲佗、石彄、公子地入于萧以叛。秋，乐大心从之，大为宋患，宠向魋故也。

---

![](assets/audios/11/185.mp3)

冬，及郑平，始叛晋也。

---

## 定公 定公十有二年

---

![](assets/audios/11/187.mp3)

春，薛伯定卒。

---

![](assets/audios/11/188.mp3)

夏，葬薛襄公。

---

![](assets/audios/11/189.mp3)

叔孙州仇帅师堕郈。

---

![](assets/audios/11/190.mp3)

卫公孟彄帅师伐曹。

---

![](assets/audios/11/191.mp3)

季孙斯、仲孙何忌帅师堕费。

---

![](assets/audios/11/192.mp3)

秋，大雩。

---

![](assets/audios/11/193.mp3)

冬，十月癸亥，公会齐侯盟于黄。

---

![](assets/audios/11/194.mp3)

十有一月丙寅朔，日有食之。

---

![](assets/audios/11/195.mp3)

公至自黄。

---

![](assets/audios/11/196.mp3)

十有二月，公围成。

---

![](assets/audios/11/197.mp3)

公至自围成。

---

![](assets/audios/11/198.mp3)

十二年，夏，卫公孟彄伐曹，克郊。还，滑罗殿。未出，不退于列。其御曰： __「殿而在列，其为无勇乎！」__ 罗曰： __「与其素厉，宁为无勇。」__ 

---

![](assets/audios/11/199.mp3)

仲由为季氏宰，将堕三都，于是叔孙氏堕郈。季氏将堕费，公山不狃、叔孙辄帅费人以袭鲁。公与三子入于季氏之宫，登武子之台。费人攻之，弗克。入及公侧，仲尼命申句须、乐颀下，伐之，费人北。国人追之，败诸姑蔑。二子奔齐，遂堕费。将堕成，公敛处父谓孟孙： __「堕成，齐人必至于北门。且成，孟氏之保障也。无成，是无孟氏也。子伪不知，我将不堕。」__ 冬，十二月，公围成，弗克。

---

## 定公 定公十有三年

---

![](assets/audios/11/201.mp3)

春，齐侯、卫侯次于垂葭。

---

![](assets/audios/11/202.mp3)

夏，筑蛇渊囿。

---

![](assets/audios/11/203.mp3)

大搜于比蒲。

---

![](assets/audios/11/204.mp3)

卫公孟彄帅师伐曹。

---

![](assets/audios/11/205.mp3)

秋，晋赵鞅入于晋阳以叛。

---

![](assets/audios/11/206.mp3)

冬，晋荀寅、士吉射入于朝歌以叛。

---

![](assets/audios/11/207.mp3)

晋赵鞅归于晋。

---

![](assets/audios/11/208.mp3)

薛弑其君比。

---

![](assets/audios/11/209.mp3)

十三年，春，齐侯、卫侯次于垂葭，实郥氏。使师伐晋。将济河，诸大夫皆曰不可，邴意兹曰： __「可。锐师伐河内，传必数日而后及绛。绛不三月不能出河，则我既济水矣。」__ 乃伐河内。齐侯皆敛诸大夫之轩，唯邴意兹乘轩。齐侯欲与卫侯乘，与之宴而驾乘广，载甲焉。使告曰： __「晋师至矣！」__ 齐侯曰： __「比君之驾也，寡人请摄。」__ 乃介而与之乘，驱之。或告曰： __「无晋师。」__ 乃止。

---

![](assets/audios/11/210.mp3)

晋赵鞅谓邯郸午曰： __「归我卫贡五百家，吾舍诸晋阳。」__ 午许诺。归告其父兄。父兄皆曰： __「不可。卫是以为邯郸，而寘诸晋阳，绝卫之道也。不如侵齐而谋之。」__ 乃如之，而归之于晋阳。赵孟怒，召午，而囚诸晋阳，使其从者说剑而入，涉宾不可。乃使告邯郸人曰： __「吾私有讨于午也，二三子唯所欲立。」__ 遂杀午。赵稷、涉宾以邯郸叛。夏，六月，上军司马籍秦围邯郸。邯郸午，荀寅之甥也；荀寅，范吉射之姻也，而相与睦，故不与围邯郸，将作乱。董安于闻之，告赵孟，曰： __「先备诸？」__ 赵孟曰： __「晋国有命，始祸者死，为后可也。」__ 安于曰： __「与其害于民，宁我独死。请以我说。」__ 赵孟不可。秋七月，范氏、中行氏伐赵氏之宫，赵鞅奔晋阳，晋人围之。

---

![](assets/audios/11/211.mp3)

范皋夷无宠于范吉射，而欲为乱于范氏。梁婴父嬖于知文子，文子欲以为卿。韩简子与中行文子相恶，魏襄子亦与范昭子相恶。故五子谋，将逐荀寅，而以梁婴父代之；逐范吉射，而以范皋夷代之。荀跞言于晋侯曰： __「君命大臣，始祸者死，载书在河。今三臣始祸，而独逐鞅，刑已不钧矣。请皆逐之。」__ 冬十一月，荀跞、韩不信、魏曼多奉公以伐范氏、中行氏，弗克。二子将伐公。齐高强曰： __「三折肱知为良医。唯伐君为不可，民弗与也。我以伐君在此矣。三家未睦，可尽克也。克之，君将谁与？若先伐君，是使睦也。」__ 弗听，遂伐公。国人助公，二子败，从而伐之。丁未，荀寅、士吉射奔朝歌。韩、魏以赵氏为请。十二月辛末，赵鞅入于绛，盟于公宫。

---

![](assets/audios/11/212.mp3)

初，卫公叔文子朝，而请享灵公。退，见史鳅而告之。史鳅曰： __「子必祸矣！子富而君贪，其及子乎！」__ 文子曰： __「然。吾不先告子，是吾罪也。君既许我矣，其若之何？」__ 史鳅曰： __「无害。子臣，可以免。富而能臣，必免于难。上下同之。戍也骄，其亡乎！富而不骄者鲜，吾唯子之见。骄而不亡者，未之有也。戍必与焉。」__ 及文子卒，卫侯始恶于公叔戍，以其富也。公叔戍又将去夫人之党，夫人愬之曰： __「戍将为乱。」__ 

---

## 定公 定公十有四年

---

![](assets/audios/11/214.mp3)

春，卫公叔戍来奔。卫赵阳出奔宋。

---

![](assets/audios/11/215.mp3)

二月辛巳，楚公子结、陈公孙佗人帅师灭顿子牂归。

---

![](assets/audios/11/216.mp3)

夏，卫北宫结来奔。

---

![](assets/audios/11/217.mp3)

五月，于越败吴于槜李。

---

![](assets/audios/11/218.mp3)

吴子光卒。

---

![](assets/audios/11/219.mp3)

公会齐侯、卫侯于牵。

---

![](assets/audios/11/220.mp3)

公至自会。

---

![](assets/audios/11/221.mp3)

秋，齐侯、宋公会于洮。

---

![](assets/audios/11/222.mp3)

天王使石尚来归脤。

---

![](assets/audios/11/223.mp3)

卫世子蒯聩出奔宋。

---

![](assets/audios/11/224.mp3)

卫公孟彄出奔郑。

---

![](assets/audios/11/225.mp3)

宋公之弟辰自萧来奔。

---

![](assets/audios/11/226.mp3)

大搜于比蒲。

---

![](assets/audios/11/227.mp3)

邾子来会公。

---

![](assets/audios/11/228.mp3)

城莒父及霄。

---

![](assets/audios/11/229.mp3)

十四年，春，卫侯逐公叔戍与其党，故赵阳奔宋，戍来奔。

---

![](assets/audios/11/230.mp3)

梁婴父恶董安于，谓知文子曰： __「不杀安于，使终为政于赵氏，赵氏必得晋国，盍以其先发难也讨于赵氏？」__ 文子使告于赵孟曰： __「范、中行氏虽信为乱，安于则发之，是安于与谋乱也。晋国有命，始祸者死。二子既伏其罪矣，敢以告。」__ 赵孟患之。安于曰： __「我死而晋国宁，赵氏定，将焉用生？人谁不死？吾死莫矣。」__ 乃缢而死。赵孟尸诸市，而告于知氏曰： __「主命戮罪人安于，既伏其罪矣，敢以告。」__ 知伯从赵孟盟，而后赵氏定，祀安于于庙。

---

![](assets/audios/11/231.mp3)

顿子牂欲事晋，背楚而绝陈好。二月，楚灭顿。

---

![](assets/audios/11/232.mp3)

夏，卫北宫结来奔，公叔戍之故也。

---

![](assets/audios/11/233.mp3)

吴伐越，越子句践御之，陈于槜李。句践患吴之整也，使死士再禽焉，不动。使罪人三行，属剑于颈，而辞曰： __「二君有治，臣奸旗鼓。不敏于君之行前，不敢逃刑，敢归死。」__ 遂自刭也。师属之目，越子因而伐之，大败之。灵姑浮以戈击阖庐，阖庐伤将指，取其一屦。还，卒于陉，去槜李七里。夫差使人立于庭，茍出入，必谓己曰： __「夫差！而忘越王之杀而父乎？」__ 则对曰： __「唯。不敢忘！」__ 三年乃报越。

---

![](assets/audios/11/234.mp3)

晋人围朝歌，公会齐侯、卫侯于脾、上梁之间，谋救范、中行氏。析成鲋、小王桃甲率狄师以袭晋，战于绛中，不克而还。士鲋奔周，小王桃甲入于朝歌。

---

![](assets/audios/11/235.mp3)

秋，齐侯、宋公会于洮，范氏故也。

---

![](assets/audios/11/236.mp3)

卫侯为夫人南子召宋朝。会于洮，太子蒯聩献盂于齐，过宋野。野人歌之曰： __「既定尔娄猪，盍归吾艾豭？」__ 太子羞之，谓戏阳速曰： __「从我而朝少君，少君见我，我顾，乃杀之。」__ 速曰： __「诺。」__ 乃朝夫人。夫人见太子。太子三顾，速不进。夫人见其色，啼而走，曰： __「蒯聩将杀余。」__ 公执其手以登台。太子奔宋。尽逐其党，故公孟彄出奔郑，自郑奔齐。太子告人曰： __「戏阳速祸余。」__ 戏阳速告人曰： __「太子则祸余。太子无道，使余杀其母。余不许，将戕于余，若杀夫人，将以余说。余是故许而弗为，以纾余死。谚曰：『民保于信』，吾以信义也。」__ 

---

![](assets/audios/11/237.mp3)

冬，十二月，晋人败范、中行氏之师于潞，获籍秦、高强。又败郑师及范氏之师于百泉。

---

## 定公 定公十有五年

---

![](assets/audios/11/239.mp3)

春，王正月，邾子来朝。

---

![](assets/audios/11/240.mp3)

鼷鼠食郊牛，牛死，改卜牛。

---

![](assets/audios/11/241.mp3)

二月辛丑，楚子灭胡，以胡子豹归。

---

![](assets/audios/11/242.mp3)

夏，五月辛亥，郊。

---

![](assets/audios/11/243.mp3)

壬申，公薨于高寝。

---

![](assets/audios/11/244.mp3)

郑罕达帅师伐宋。

---

![](assets/audios/11/245.mp3)

齐侯、卫侯次于渠蒢。

---

![](assets/audios/11/246.mp3)

邾子来奔丧。

---

![](assets/audios/11/247.mp3)

秋，七月壬申，姒氏卒。

---

![](assets/audios/11/248.mp3)

八月庚辰朔，日有食之。

---

![](assets/audios/11/249.mp3)

九月，滕子来会葬。

---

![](assets/audios/11/250.mp3)

丁巳，葬我君定公，雨，不克葬。戊午，日下昃，乃克葬。

---

![](assets/audios/11/251.mp3)

辛巳，葬定姒。

---

![](assets/audios/11/252.mp3)

冬，城漆。

---

![](assets/audios/11/253.mp3)

十五年，春，邾隐公来朝。子贡观焉。邾子执玉高，其容仰；公受玉卑，其容俯。子贡曰： __「以礼观之，二君者，皆有死亡焉。夫礼，死生存亡之体也，将左右、周旋，进退、俯仰，于是乎取之；朝、祀、丧、戎，于是乎观之。今正月相朝，而皆不度，心已亡矣。嘉事不体，何以能久？高、仰，骄也；卑、俯，替也。骄近乱，替近疾，君为主，其先亡乎！」__ 

---

![](assets/audios/11/254.mp3)

吴之入楚也，胡子尽俘楚邑之近胡者。楚既定，胡子豹又不事楚，曰： __「存亡有命，事楚何为？多取费焉。」__ 二月，楚灭胡。

---

![](assets/audios/11/255.mp3)

夏，五月壬申，公薨。仲尼曰： __「赐不幸言而中，是使赐多言者也。」__ 

---

![](assets/audios/11/256.mp3)

郑罕达败宋师于老丘。

---

![](assets/audios/11/257.mp3)

齐侯、卫侯次于蘧挐，谋救宋也。

---

![](assets/audios/11/258.mp3)

秋，七月壬申，姒氏卒。不称夫人，不赴，且不祔也。

---

![](assets/audios/11/259.mp3)

葬定公，雨，不克襄事，礼也。

---

![](assets/audios/11/260.mp3)

葬定姒，不称小君，不成丧也。

---

![](assets/audios/11/261.mp3)

冬，城漆，书不时告也。

---

# 哀公