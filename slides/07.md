---
marp: true
title: 宣公
theme: uncover
paginate: true
---

# 宣公

---

## 宣公 宣公元年

---

![](assets/audios/07/2.mp3)

春，王正月，公即位。

---

![](assets/audios/07/3.mp3)

公子遂如齐逆女。

---

![](assets/audios/07/4.mp3)

三月，遂以夫人妇姜至自齐。

---

![](assets/audios/07/5.mp3)

夏，季孙行父如齐。

---

![](assets/audios/07/6.mp3)

晋放其大夫胥甲父于卫。

---

![](assets/audios/07/7.mp3)

公会齐侯于平州。

---

![](assets/audios/07/8.mp3)

公子遂如齐。

---

![](assets/audios/07/9.mp3)

六月，齐人取济西田。

---

![](assets/audios/07/10.mp3)

秋，邾子来朝。

---

![](assets/audios/07/11.mp3)

楚子、郑人侵陈，遂侵宋。晋赵盾帅师救陈。宋公、陈侯、卫侯、曹伯会晋师于棐林，伐郑。

---

![](assets/audios/07/12.mp3)

冬，晋赵穿帅师侵崇。

---

![](assets/audios/07/13.mp3)

晋人、宋人伐郑。

---

![](assets/audios/07/14.mp3)

元年，春，王正月，公子遂如齐逆女。尊君命也。

---

![](assets/audios/07/15.mp3)

三月，遂以夫人妇姜至自齐。尊夫人也。

---

![](assets/audios/07/16.mp3)

夏，季文子如齐，纳赂以请会。

---

![](assets/audios/07/17.mp3)

晋人讨不用命者，放胥甲父于卫。而立胥克。先辛奔齐。

---

![](assets/audios/07/18.mp3)

会于平州，以定公位。

---

![](assets/audios/07/19.mp3)

东门襄仲如齐拜成。

---

![](assets/audios/07/20.mp3)

六月，齐人取济西之田，为立公故，以赂齐也。

---

![](assets/audios/07/21.mp3)

宋人之弑昭公也，晋荀林父以诸侯之师伐宋，宋及晋平，宋文公受盟于晋。又会诸侯于扈，将为鲁讨齐，皆取赂而还。郑穆公曰： __「晋不足与也。」__ 遂受盟于楚。陈共公之卒，楚人不礼焉。陈灵公受盟于晋。秋，楚子侵陈，遂侵宋。晋赵盾帅师救陈、宋。会于棐林，以伐郑也。楚𫇭贾救郑，遇于北林，囚晋解扬。晋人乃还。

---

![](assets/audios/07/22.mp3)

晋欲求成于秦。赵穿曰： __「我侵崇，秦急崇，必救之。吾以求成焉。」__ 冬，赵穿侵崇。秦弗与成。

---

![](assets/audios/07/23.mp3)

晋人伐郑，以报北林之役。于是晋侯侈，赵宣子为政，骤谏而不入，故不竞于楚。

---

## 宣公 宣公二年

---

![](assets/audios/07/25.mp3)

春，王二月壬子，宋华元帅师及郑公子归生帅师，战于大棘。宋师败绩，获宋华元。

---

![](assets/audios/07/26.mp3)

秦师伐晋。

---

![](assets/audios/07/27.mp3)

夏，晋人、宋人、卫人、陈人侵郑。

---

![](assets/audios/07/28.mp3)

秋，九月乙丑，晋赵盾弑其君夷皋。

---

![](assets/audios/07/29.mp3)

冬，十月乙亥，天王崩。

---

![](assets/audios/07/30.mp3)

二年，春，郑公子归生受命于楚伐宋，宋华元、乐吕御之。二月壬子，战于大棘。宋师败绩。囚华元，获乐吕，及甲车四百六十乘，俘二百五十人，馘百人。狂狡辂郑人，郑人入于井。倒戟而出之，获狂狡。君子曰： __「失礼违命，宜其为禽也。戎，昭果毅以听之之谓礼。杀敌为果，致果为毅。易之，戮也。」__ 将战，华元杀羊食士，其御羊斟不与。及战，曰： __「畴昔之羊，子为政；今日之事，我为政。」__ 与入郑师，故败。君子谓羊斟非人也，以其私憾，败国殄民，于是刑孰大焉？《诗》所谓 __「人之无良」__ 者，其羊斟之谓乎！残民以逞。

---

![](assets/audios/07/31.mp3)

宋人以兵车百乘、文马百驷以赎华元于郑。半入，华元逃归。立于门外，告而入。见叔牂，曰： __「子之马然也？」__ 对曰： __「非马也，其人也。」__ 既合而来奔。宋城，华元为植，巡功。城者讴曰： __「睅其目，皤其腹，弃甲而复。于思于思，弃甲复来。」__ 使其骖乘谓之曰： __「牛则有皮，犀兕尚多，弃甲则那？」__ 役人曰： __「从其有皮，丹漆若何？」__ 华元曰： __「去之！夫其口众我寡。」__ 

---

![](assets/audios/07/32.mp3)

秦师伐晋，以报崇也，遂围焦。夏，晋赵盾救焦，遂自阴地，及诸侯之师侵郑，以报大棘之役。楚斗椒救郑，曰： __「能欲诸侯，而恶其难乎？」__ 遂次于郑，以待晋师。赵盾曰： __「彼宗竞于楚，殆将毙矣。姑益其疾。」__ 乃去之。

---

![](assets/audios/07/33.mp3)

晋灵公不君：厚敛以雕墙；从台上弹人，而观其辟丸也；宰夫胹熊蹯不熟，杀之，寘诸畚，使妇人载以过朝。赵盾、士季见其手，问其故，而患之。将谏，士季曰： __「谏而不入，则莫之继也。会请先，不入，则子继之。」__ 三进，及溜，而后视之，曰： __「吾知所过矣，将改之。」__ 稽首而对曰： __「人谁无过，过而能改，善莫大焉！《诗》曰：『靡不有初，鲜克有终。』夫如是，则能补过者鲜矣。君能有终，则社稷之固也，岂惟群臣赖之。又曰：『衮职有阙，惟仲山甫补之』，能补过也。君能补过，衮不废矣。」__ 犹不改。宣子骤谏，公患之，使鉏麑贼之。晨往，寝门辟矣，盛服将朝。尚早，坐而假寐。麑退，叹而言曰： __「不忘恭敬，民之主也。贼民之主，不忠；弃君之命，不信。有一于此，不如死也。」__ 触槐而死。

---

![](assets/audios/07/34.mp3)

秋，九月，晋侯饮赵盾酒，伏甲，将攻之。其右提弥明知之，趋登，曰： __「臣侍君宴，过三爵，非礼也。」__ 遂扶以下。公嗾夫獒焉，明搏而杀之。盾曰： __「弃人用犬，虽猛何为！」__ 鬭且出。提弥明死之。初，宣子田于首山，舍于翳桑，见灵辄饿，问其病。曰： __「不食三日矣。」__ 食之，舍其半。问之。曰： __「宦三年矣，未知母之存否，今近焉，请以遗之。」__ 使尽之，而为之箪食与肉，寘诸橐以与之。既而与为公介，倒戟以御公徒而免之。问何故。对曰： __「翳桑之饿人也。」__ 问其名居，不告而退，遂自亡也。

---

![](assets/audios/07/35.mp3)

乙丑，赵穿攻灵公于桃园。宣子未出山而复。大史书曰 __「赵盾弑其君」__ ，以示于朝。宣子曰： __「不然。」__ 对曰： __「子为正卿，亡不越竟，反不讨贼，非子而谁？」__ 宣子曰： __「乌呼！『我之怀矣，自诒伊戚』，其我之谓矣。」__ 孔子曰： __「董狐，古之良史也，书法不隐。赵宣子，古之良大夫也，为法受恶。惜也，越竟乃免。」__ 宣子使赵穿逆公子黑臀于周而立之。壬申，朝于武宫。

---

![](assets/audios/07/36.mp3)

初，丽姬之乱，诅无畜群公子，自是晋无公族。及成公即位，乃宦卿之适而为之田，以为公族。又宦其余子，亦为余子；其庶子为公行。晋于是有公族、余子、公行。赵盾请以括为公族，曰： __「君姬氏之爱子也。微君姬氏，则臣狄人也。」__ 公许之。冬，赵盾为旄车之族，使屏季以其故族为公族大夫。

---

## 宣公 宣公三年

---

![](assets/audios/07/38.mp3)

春，王正月，郊牛之口伤，改卜牛。牛死，乃不郊。犹三望。

---

![](assets/audios/07/39.mp3)

葬匡王。

---

![](assets/audios/07/40.mp3)

楚子伐陆浑之戎。

---

![](assets/audios/07/41.mp3)

夏，楚人侵郑。

---

![](assets/audios/07/42.mp3)

秋，赤狄侵齐。

---

![](assets/audios/07/43.mp3)

宋师围曹。

---

![](assets/audios/07/44.mp3)

冬，十月丙戌，郑伯兰卒。

---

![](assets/audios/07/45.mp3)

葬郑穆公。

---

![](assets/audios/07/46.mp3)

三年，春，不郊，而望，皆非礼也。望，郊之属也。不郊，亦无望可也。

---

![](assets/audios/07/47.mp3)

晋侯伐郑，及郔。郑及晋平，士会入盟。

---

![](assets/audios/07/48.mp3)

楚子伐陆浑之戎，遂至于雒，观兵于周疆。定王使王孙满劳楚子。楚子问鼎之大小、轻重焉。对曰： __「在德不在鼎。昔夏之方有德也，远方图物，贡金九牧，铸鼎象物，百物而为之备，使民知神、奸。故民入川泽、山林，不逢不若。螭魅罔两，莫能逢之。用能协于上下，以承天休。桀有昏德，鼎迁于商，载祀六百。商纣暴虐，鼎迁于周。德之休明，虽小，重也。其奸回昏乱，虽大，轻也。天祚明德，有所厎止。成王定鼎于郏鄏，卜世三十，卜年七百，天所命也。周德虽衰，天命未改。鼎之轻重，未可问也。」__ 

---

![](assets/audios/07/49.mp3)

夏，楚人侵郑，郑即晋故也。

---

![](assets/audios/07/50.mp3)

宋文公即位三年，杀母弟须及昭公子，武氏之谋也。使戴、桓之族攻武氏于司马子伯之馆，尽逐武、穆之族。武、穆之族以曹师伐宋。秋，宋师围曹，报武氏之乱也。

---

![](assets/audios/07/51.mp3)

冬，郑穆公卒。初，郑文公有贱妾曰燕姞，梦天使与己兰，曰： __「余为伯儵。余，而祖也。以是为而子。以兰有国香，人服媚之如是。」__ 既而文公见之，与之兰而御之。辞曰： __「妾不才，幸而有子。将不信，敢征兰乎？」__ 公曰： __「诺。」__ 生穆公，名之曰兰。

---

![](assets/audios/07/52.mp3)

文公报郑子之妃曰陈妫，生子华、子臧。子臧得罪而出。诱子华而杀之南里，使盗杀子臧于陈、宋之间。又娶于江，生公子士。朝于楚，楚人鸩之，及叶而死。又娶于苏，生子瑕、子俞弥。俞弥早卒。泄驾恶瑕，文公亦恶之，故不立也。公逐群公子，公子兰奔晋，从晋文公伐郑。石癸曰： __「吾闻姬、姞耦，其子孙必蕃。姞，吉人也，后稷之元妃也。今公子兰，姞甥也，天或启之，必将为君，其后必蕃。先纳之，可以亢宠。」__ 与孔将鉏、侯宣多纳之，盟于大宫而立之，以与晋平。穆公有疾，曰： __「兰死，吾其死乎！吾所以生也。」__ 刈兰而卒。

---

## 宣公 宣公四年

---

![](assets/audios/07/54.mp3)

春，王正月，公及齐侯平莒及郯。莒人不肯。公伐莒，取向。

---

![](assets/audios/07/55.mp3)

秦伯稻卒。

---

![](assets/audios/07/56.mp3)

夏，六月乙酉，郑公子归生弑其君夷。

---

![](assets/audios/07/57.mp3)

赤狄侵齐。

---

![](assets/audios/07/58.mp3)

秋，公如齐。

---

![](assets/audios/07/59.mp3)

公至自齐。

---

![](assets/audios/07/60.mp3)

冬，楚子伐郑。

---

![](assets/audios/07/61.mp3)

四年，春，公及齐侯平莒及郯，莒人不肯。公伐莒，取向，非礼也。平国以礼，不以乱。伐而不治，乱也。以乱平乱，何治之有？无治，何以行礼？

---

![](assets/audios/07/62.mp3)

楚人献鼋于郑灵公。公子宋与子家将见。子公之食指动，以示子家，曰： __「他日我如此，必尝异味。」__ 及入，宰夫将解鼋，相视而笑。公问之，子家以告。及食大夫鼋，召子公而弗与也。子公怒，染指于鼎，尝之而出。公怒，欲杀子公。子公与子家谋先。子家曰： __「畜老，犹惮杀之，而况君乎？」__ 反谮子家。子家惧而从之。夏，弑灵公。

---

![](assets/audios/07/63.mp3)

书曰 __「郑公子归生弑其君夷」__ ，权不足也。君子曰： __「仁而不武，无能达也。凡弑君，称君，君无道也；称臣，臣之罪也。」__ 郑人立子良。辞曰： __「以贤，则去疾不足；以顺，则公子坚长。」__ 乃立襄公。襄公将去穆氏，而舍子良。子良不可，曰： __「穆氏宜存，则固愿也。若将亡之，则亦皆亡，去疾何为？」__ 乃舍之，皆为大夫。

---

![](assets/audios/07/64.mp3)

初，楚司马子良生子越椒。子文曰： __「必杀之！是子也，熊虎之状而豺狼之声；弗杀，必灭若敖氏矣。谚曰：『狼子野心。』是乃狼也，其可畜乎？」__ 子良不可。子文以为大戚。及将死，聚其族，曰： __「椒也知政，乃速行矣，无及于难。」__ 且泣曰： __「鬼犹求食，若敖氏之鬼不其馁而！」__ 及令尹子文卒，斗般为令尹，子越为司马。𫇭贾为工正，谮子扬而杀之，子越为令尹，己为司马。子越又恶之，乃以若敖氏之族，圄伯嬴于轑阳而杀之，遂处烝野，将攻王。王以三王之子为质焉，弗受。师于漳澨。秋七月戊戌，楚子与若敖氏战于皋浒。伯棼射王，汰辀及鼓跗，著于丁宁。又射，汰辀，以贯笠毂。师惧，退。王使巡师曰： __「吾先君文王克息，获三矢焉，伯棼窃其二，尽于是矣。」__ 鼓而进之，遂灭若敖氏。

---

![](assets/audios/07/65.mp3)

初，若敖氏娶于郧，生斗伯比。若敖卒，从其母畜于郧，淫于郧子之女，生子文焉。郧夫人使弃诸梦中。虎乳之。郧子田，见之，惧而归。夫人以告，遂使收之。楚人谓乳谷，谓虎於菟，故命之曰斗谷於菟。以其女妻伯比。实为令尹子文。其孙箴尹克黄使于齐，还及宋，闻乱。其人曰： __「不可以入矣。」__ 箴尹曰： __「弃君之命，独谁受之？君，天也，天可逃乎？」__ 遂归，复命，而自拘于司败。王思子文之治楚国也，曰： __「子文无后，何以劝善？」__ 使复其所，改命曰生。

---

![](assets/audios/07/66.mp3)

冬，楚子伐郑，郑未服也。

---

## 宣公 宣公五年

---

![](assets/audios/07/68.mp3)

春，公如齐。

---

![](assets/audios/07/69.mp3)

夏，公至自齐。

---

![](assets/audios/07/70.mp3)

秋，九月，齐高固来逆叔姬。

---

![](assets/audios/07/71.mp3)

叔孙得臣卒。

---

![](assets/audios/07/72.mp3)

冬，齐高固及子叔姬来。

---

![](assets/audios/07/73.mp3)

楚人伐郑。

---

![](assets/audios/07/74.mp3)

五年，春，公如齐。高固使齐侯止公，请叔姬焉。

---

![](assets/audios/07/75.mp3)

夏，公至自齐，书过也。

---

![](assets/audios/07/76.mp3)

秋，九月，齐高固来逆女，自为也。故书曰 __「逆叔姬」__ ，卿自逆也。

---

![](assets/audios/07/77.mp3)

冬，来，反马也。

---

![](assets/audios/07/78.mp3)

楚子伐郑。陈及楚平。晋荀林父救郑，伐陈。

---

## 宣公 宣公六年

---

![](assets/audios/07/80.mp3)

春，晋赵盾、卫孙免侵陈。

---

![](assets/audios/07/81.mp3)

夏，四月。

---

![](assets/audios/07/82.mp3)

秋，八月，螽。

---

![](assets/audios/07/83.mp3)

冬，十月。

---

![](assets/audios/07/84.mp3)

六年，春，晋、卫侵陈，陈即楚故也。

---

![](assets/audios/07/85.mp3)

夏，定王使子服求后于齐。

---

![](assets/audios/07/86.mp3)

秋，赤狄伐晋，围怀及邢丘。晋侯欲伐之。中行桓子曰： __「使疾其民，以盈其贯。将可殪也。周书曰：『殪戎殷』，此类之谓也。」__ 

---

![](assets/audios/07/87.mp3)

冬，召桓公逆王后于齐。

---

![](assets/audios/07/88.mp3)

楚人伐郑，取成而还。

---

![](assets/audios/07/89.mp3)

郑公子曼满与王子伯廖语，欲为卿。伯廖告人曰： __「无德而贪，其在《周易》丰之离，弗过之矣。」__ 间一岁，郑人杀之。

---

## 宣公 宣公七年

---

![](assets/audios/07/91.mp3)

春，卫侯使孙良夫来盟。

---

![](assets/audios/07/92.mp3)

夏，公会齐侯伐莱。

---

![](assets/audios/07/93.mp3)

秋，公至自伐莱。

---

![](assets/audios/07/94.mp3)

大旱。

---

![](assets/audios/07/95.mp3)

冬，公会晋侯、宋公、卫侯、郑伯、曹伯于黑壤。

---

![](assets/audios/07/96.mp3)

七年，春，卫孙桓子来盟，始通。且谋会晋也。

---

![](assets/audios/07/97.mp3)

夏，公会齐侯伐莱，不与谋也。凡师出，与谋曰 __「及」__ ，不与谋曰 __「会」__ 。

---

![](assets/audios/07/98.mp3)

赤狄侵晋，取向阴之禾。

---

![](assets/audios/07/99.mp3)

郑及晋平，公子宋之谋也，故相郑伯以会。冬，盟于黑壤。王叔桓公临之，以谋不睦。晋侯之立也，公不朝焉，又不使大夫聘，晋人止公于会。盟于黄父，公不与盟。以赂免。故黑壤之盟不书，讳之也。

---

## 宣公 宣公八年

---

![](assets/audios/07/101.mp3)

春，公至自会。

---

![](assets/audios/07/102.mp3)

夏，六月，公子遂如齐，至黄乃复。

---

![](assets/audios/07/103.mp3)

辛巳，有事于太庙，仲遂卒于垂。壬午，犹绎。万入，去龠。

---

![](assets/audios/07/104.mp3)

戊子，夫人嬴氏薨。

---

![](assets/audios/07/105.mp3)

晋师、白狄伐秦。

---

![](assets/audios/07/106.mp3)

楚人灭舒蓼。

---

![](assets/audios/07/107.mp3)

秋，七月甲子，日有食之，既。

---

![](assets/audios/07/108.mp3)

冬，十月己丑，葬我小君敬嬴。雨，不克葬。庚寅，日中而克葬。

---

![](assets/audios/07/109.mp3)

城平阳。

---

![](assets/audios/07/110.mp3)

楚师伐陈。

---

![](assets/audios/07/111.mp3)

八年，春，白狄及晋平。夏，会晋伐秦。晋人获秦谍，杀诸绛市，六日而苏。

---

![](assets/audios/07/112.mp3)

有事于太庙，襄仲卒而绎，非礼也。

---

![](assets/audios/07/113.mp3)

楚为众舒叛，故伐舒蓼，灭之。楚子疆之。及滑汭，盟吴、越而还。

---

![](assets/audios/07/114.mp3)

晋胥克有蛊疾，郤缺为政。秋，废胥克，使赵朔佐下军。

---

![](assets/audios/07/115.mp3)

冬，葬敬嬴，旱，无麻，始用葛茀。雨，不克葬，礼也。礼，卜葬，先远日，避不怀也。

---

![](assets/audios/07/116.mp3)

城平阳，书时也。

---

![](assets/audios/07/117.mp3)

陈及晋平。楚师伐陈，取成而还。

---

## 宣公 宣公九年

---

![](assets/audios/07/119.mp3)

春王正月，公如齐。

---

![](assets/audios/07/120.mp3)

公至自齐。

---

![](assets/audios/07/121.mp3)

夏，仲孙蔑如京师。

---

![](assets/audios/07/122.mp3)

齐侯伐莱。

---

![](assets/audios/07/123.mp3)

秋，取根牟。

---

![](assets/audios/07/124.mp3)

八月，滕子卒。

---

![](assets/audios/07/125.mp3)

九月，晋侯、宋公、卫侯、郑伯、曹伯会于扈。

---

![](assets/audios/07/126.mp3)

晋荀林父帅师伐陈。

---

![](assets/audios/07/127.mp3)

辛酉，晋侯黑臀卒于扈。

---

![](assets/audios/07/128.mp3)

冬，十月癸酉，卫侯郑卒。

---

![](assets/audios/07/129.mp3)

宋人围滕。

---

![](assets/audios/07/130.mp3)

楚子伐郑。

---

![](assets/audios/07/131.mp3)

晋郤缺帅师救郑。

---

![](assets/audios/07/132.mp3)

陈杀其大夫泄冶。

---

![](assets/audios/07/133.mp3)

九年，春，王使来征聘。夏，孟献子聘于周。王以为有礼，厚贿之。

---

![](assets/audios/07/134.mp3)

秋，取根牟，言易也。

---

![](assets/audios/07/135.mp3)

滕昭公卒。

---

![](assets/audios/07/136.mp3)

会于扈，讨不睦也。陈侯不会。晋荀林父以诸侯之师伐陈。晋侯卒于扈，乃还。

---

![](assets/audios/07/137.mp3)

冬，宋人围滕，因其丧也。

---

![](assets/audios/07/138.mp3)

陈灵公与孔宁、仪行父通于夏姬，皆衷其衵服，以戏于朝。泄冶谏曰： __「公卿宣淫，民无效焉，且闻不令。君其纳之！」__ 公曰： __「吾能改矣。」__ 公告二子。二子请杀之，公弗禁，遂杀泄冶。孔子曰： __「《诗》云：『民之多辟，无自立辟。』其泄冶之谓乎！」__ 

---

![](assets/audios/07/139.mp3)

楚子为厉之役故，伐郑。

---

![](assets/audios/07/140.mp3)

晋郤缺救郑。郑伯败楚师于柳棼。国人皆喜，唯子良忧曰： __「是国之灾也，吾死无日矣。」__ 

---

## 宣公 宣公十年

---

![](assets/audios/07/142.mp3)

春，公如齐。

---

![](assets/audios/07/143.mp3)

公至自齐。

---

![](assets/audios/07/144.mp3)

齐人归我济西田。

---

![](assets/audios/07/145.mp3)

夏，四月丙辰，日有食之。

---

![](assets/audios/07/146.mp3)

己巳，齐侯元卒。

---

![](assets/audios/07/147.mp3)

齐崔氏出奔卫。

---

![](assets/audios/07/148.mp3)

公如齐。

---

![](assets/audios/07/149.mp3)

五月，公至自齐。

---

![](assets/audios/07/150.mp3)

癸巳，陈夏征舒弑其君平国。

---

![](assets/audios/07/151.mp3)

六月，宋师伐滕。

---

![](assets/audios/07/152.mp3)

公孙归父如齐。葬齐惠公。

---

![](assets/audios/07/153.mp3)

晋人、宋人、卫人、曹人伐郑。

---

![](assets/audios/07/154.mp3)

秋，天王使王季子来聘。

---

![](assets/audios/07/155.mp3)

公孙归父帅师伐邾，取绎。

---

![](assets/audios/07/156.mp3)

大水。

---

![](assets/audios/07/157.mp3)

季孙行父如齐。

---

![](assets/audios/07/158.mp3)

冬，公孙归父如齐。

---

![](assets/audios/07/159.mp3)

齐侯使国佐来聘。

---

![](assets/audios/07/160.mp3)

饥。

---

![](assets/audios/07/161.mp3)

楚子伐郑。

---

![](assets/audios/07/162.mp3)

十年，春，公如齐。齐侯以我服故，归济西之田。

---

![](assets/audios/07/163.mp3)

夏，齐惠公卒。崔杼有宠于惠公，高、国畏其偪也，公卒而逐之，奔卫。书曰 __「崔氏」__ ，非其罪也；且告以族，不以名。凡诸侯之大夫违，告于诸侯曰： __「某氏之守臣某，失守宗庙，敢告。」__ 所有玉帛之使者则告；不然，则否。

---

![](assets/audios/07/164.mp3)

公如齐奔丧。

---

![](assets/audios/07/165.mp3)

陈灵公与孔宁、仪行父饮酒于夏氏。公谓行父曰： __「征舒似女。」__ 对曰： __「亦似君。」__ 征舒病之。公出，自其厩射而杀之。二子奔楚。

---

![](assets/audios/07/166.mp3)

滕人恃晋而不事宋，六月，宋师伐滕。

---

![](assets/audios/07/167.mp3)

郑及楚平，诸侯之师伐郑，取成而还。

---

![](assets/audios/07/168.mp3)

秋，刘康公来报聘。

---

![](assets/audios/07/169.mp3)

师伐邾，取绎。

---

![](assets/audios/07/170.mp3)

季文子初聘于齐。

---

![](assets/audios/07/171.mp3)

冬，子家如齐，伐邾故也。

---

![](assets/audios/07/172.mp3)

国武子来报聘。

---

![](assets/audios/07/173.mp3)

楚子伐郑。晋士会救郑。逐楚师于颍北。诸侯之师戍郑。

---

![](assets/audios/07/174.mp3)

郑子家卒。郑人讨幽公之乱，斫子家之棺，而逐其族。改葬幽公，谥之曰 __「灵」__ 。

---

## 宣公 宣公十有一年

---

![](assets/audios/07/176.mp3)

春，王正月。

---

![](assets/audios/07/177.mp3)

夏，楚子、陈侯、郑伯盟于辰陵。

---

![](assets/audios/07/178.mp3)

公孙归父会齐人伐莒。

---

![](assets/audios/07/179.mp3)

秋，晋侯会狄于𪴙函。

---

![](assets/audios/07/180.mp3)

冬，十月，楚人杀陈夏征舒。

---

![](assets/audios/07/181.mp3)

丁亥，楚子入陈。

---

![](assets/audios/07/182.mp3)

纳公孙宁、仪行父于陈。

---

![](assets/audios/07/183.mp3)

十一年，春，楚子伐郑及栎。子良曰： __「晋、楚不务德而兵争，与其来者可也。晋、楚无信，我焉得有信？」__ 乃从楚。夏，楚盟于辰陵，陈、郑服也。

---

![](assets/audios/07/184.mp3)

楚左尹子重侵宋，王待诸郔。

---

![](assets/audios/07/185.mp3)

令尹𫇭艾猎城沂，使封人虑事，以授司徒。量功命日，分财用，平板干，称畚筑，程土物，议远迩，略基趾，具糇粮，度有司。事三旬而成，不愆于素。

---

![](assets/audios/07/186.mp3)

晋郤成子求成于众狄。众狄疾赤狄之役，遂服于晋。秋，会于𪴙函，众狄服也。是行也，诸大夫欲召狄。郤成子曰： __「吾闻之：非德，莫如勤，非勤，何以求人？能勤，有继。其从之也。《诗》曰：『文王既勤止。』文王犹勤，况寡德乎？」__ 

---

![](assets/audios/07/187.mp3)

冬，楚子为陈夏氏乱故，伐陈。谓陈人： __「无动！将讨于少西氏」__ 。遂入陈，杀夏征舒，轘诸栗门。因县陈。陈侯在晋。申叔时使于齐，反，复命而退。王使让之，曰： __「夏征舒为不道，弑其君，寡人以诸侯讨而戮之，诸侯、县公皆庆寡人，女独不庆寡人，何故？」__ 对曰： __「犹可辞乎？」__ 王曰： __「可哉！」__ 曰： __「夏征舒弑其君，其罪大矣；讨而戮之，君之义也。抑人亦有言曰：『牵牛以蹊人之田，而夺之牛。牵牛以蹊者，信有罪矣；而夺之牛，罚已重矣。』诸侯之从也，曰讨有罪也。今县陈，贪其富也。以讨召诸侯，而以贪归之，无乃不可乎？」__ 王曰： __「善哉！吾未之闻也。反之，可乎？」__ 对曰： __「吾侪小人所谓『取诸其怀而与之』也。」__ 乃复封陈。乡取一人焉以归，谓之夏州。故书曰 __「楚子入陈。纳公孙宁、仪行父于陈」__ ，书有礼也。

---

![](assets/audios/07/188.mp3)

厉之役，郑伯逃归，自是楚未得志焉。郑既受盟于辰陵，又徼事于晋。

---

## 宣公 宣公十有二年

---

![](assets/audios/07/190.mp3)

春，葬陈灵公。

---

![](assets/audios/07/191.mp3)

楚子围郑。

---

![](assets/audios/07/192.mp3)

夏，六月乙卯，晋荀林父帅师及楚子战于邲，晋师败绩。

---

![](assets/audios/07/193.mp3)

秋，七月。

---

![](assets/audios/07/194.mp3)

冬，十有二月戊寅，楚子灭萧。

---

![](assets/audios/07/195.mp3)

晋人、宋人、卫人、曹人同盟于清丘。

---

![](assets/audios/07/196.mp3)

宋师伐陈。卫人救陈。

---

![](assets/audios/07/197.mp3)

十二年，春，楚子围郑，旬有七日。郑人卜行成，不吉；卜临于大宫，且巷出车，吉。国人大临，守陴者皆哭。楚子退师。郑人修城。进复围之，三月，克之。入自皇门，至于逵路。郑伯肉袒牵羊以逆，曰： __「孤不天，不能事君，使君怀怒以及敝邑，孤之罪也，敢不唯命是听？其俘诸江南，以实海滨，亦唯命；其翦以赐诸侯，使臣妾之，亦唯命。若惠顾前好，徼福于厉、宣、桓、武，不泯其社稷，使改事君，夷于九县，君之惠也，孤之愿也，非所敢望也。敢布腹心，君实图之。」__ 左右曰： __「不可许也，得国无赦。」__ 王曰： __「其君能下人，必能信用其民矣，庸可几乎？」__ 退三十里而许之平。潘尫入盟，子良出质。

---

![](assets/audios/07/198.mp3)

夏，六月，晋师救郑。荀林父将中军，先縠佐之；士会将上军，郤克佐之；赵朔将下军，栾书佐之。赵括、赵婴齐为中军大夫，巩朔、韩穿为上军大夫，荀首、赵同为下军大夫。韩厥为司马。及河，闻郑既及楚平，桓子欲还，曰： __「无及于郑而剿民，焉用之？楚归而动，不后。」__ 随武子曰： __「善。会闻用师，观衅而动。德刑、政事、典礼，不易，不可敌也，不为是征。楚君讨郑，怒其贰而哀其卑。叛而伐之，服而舍之，德刑成矣。伐叛，刑也；柔服，德也，二者立矣。昔岁入陈，今兹入郑，民不罢劳，君无怨讟，政有经矣。荆尸而举，商农工贾，不败其业，而卒乘辑睦，事不奸矣。𫇭敖为宰，择楚国之令典；军行，右辕，左追蓐，前茅虑无，中权后劲。百官象物而动，军政不戒而备，能用典矣。

---

![](assets/audios/07/199.mp3)

 __「其君之举也，内姓选于亲，外姓选于旧。举不失德，赏不失劳。老有加惠，旅有施舍。君子小人，物有服章。贵有常尊，贱有等威，礼不逆矣。德立刑行，政成事时，典从礼顺，若之何敌之？见可而进，知难而退，军之善政也。兼弱攻昧，武之善经也。子姑整军而经武乎！犹有弱而昧者，何必楚？仲虺有言曰：『取乱侮亡』，兼弱也。《汋》曰：『于铄王师！遵养时晦』，耆昧也。《武》曰：『无竞惟烈。』抚弱耆昧，以务烈所，可也。」__ 彘子曰： __「不可。晋所以霸，师武、臣力也。今失诸侯，不可谓力；有敌而不从，不可谓武。由我失霸，不如死。且成师以出，闻敌强而退，非夫也。命为军帅，而卒以非夫，唯群子能，我弗为也。」__ 以中军佐济。

---

![](assets/audios/07/200.mp3)

宣公知庄子曰： __「此师殆哉！《周易》有之：在师之临，曰：『师出以律，否臧，凶。』执事顺成为臧，逆为否。众散为弱，川壅为泽。有律以如己也，故曰律。否臧，且律竭也。盈而以竭，夭且不整，所以凶也。不行谓之临，有帅而不从，临孰甚焉？此之谓矣。果遇，必败，彘子尸之，虽免而归，必有大咎。」__ 韩献子谓桓子曰： __「彘子以偏师陷，子罪大矣。子为元帅，师不用命，谁之罪也？失属亡师，为罪已重，不如进也。事之不捷，恶有所分。与其专罪，六人同之，不犹愈乎？」__ 师遂济。

---

![](assets/audios/07/201.mp3)

楚子北师次于郔。沈尹将中军，子重将左，子反将右，将饮马于河而归。闻晋师既济，王欲还，嬖人伍参欲战。令尹孙叔敖弗欲，曰： __「昔岁入陈，今兹入郑，不无事矣。战而不捷，参之肉其足食乎？」__ 参曰： __「若事之捷，孙叔为无谋矣。不捷，参之肉将在晋军，可得食乎？」__ 令尹南辕、反旆，伍参言于王曰： __「晋之从政者新，未能行令。其佐先縠刚愎不仁，未肯用命。其三帅者，专行不获。听而无上，众谁适从？此行也，晋师必败。且君而逃臣，若社稷何？」__ 王病之，告令尹改乘辕而北之，次于管以待之。

---

![](assets/audios/07/202.mp3)

晋师在敖、鄗之间。郑皇戌使如晋师，曰： __「郑之从楚，社稷之故也，未有贰心。楚师骤胜而骄，其师老矣，而不设备。子击之，郑师为承，楚师必败。」__ 彘子曰： __「败楚服郑，于此在矣。必许之！」__ 栾武子曰： __「楚自克庸以来，其君无日不讨国人而训之于民生之不易、祸至之无日、戒惧之不可以怠；在军，无日不讨军实而申儆之于胜之不可保、纣之百克而卒无后，训之以若敖、蚡冒筚路蓝缕以启山林。箴之曰：『民生在勤，勤则不匮。』不可谓骄。先大夫子犯有言曰：『师直为壮，曲为老。』我则不德，而徼怨于楚。我曲楚直，不可谓老。其君之戎分为二广，广有一卒，卒偏之两。右广初驾，数及日中，左则受之，以至于昏。内官序当其夜，以待不虞。不可谓无备。子良，郑之良也；师叔，楚之崇也。师叔入盟，子良在楚，楚、郑亲矣。

---

![](assets/audios/07/203.mp3)

来劝我战，我克则来，不克遂往，以我卜也！郑不可从。」__ 赵括、赵同曰： __「率师以来，唯敌是求。克敌、得属，又何俟？必从彘子！」__ 知季曰： __「原、屏，咎之徒也。」__ 赵庄子曰： __「栾伯善哉！实其言，必长晋国。」__ 

---

![](assets/audios/07/204.mp3)

楚少宰如晋师，曰： __「寡君少遭闵凶，不能文。闻二先君之出入此行也，将郑是训定，岂敢求罪于晋？二三子无淹久！」__ 随季对曰： __「昔平王命我先君文侯曰：『与郑夹辅周室，毋废王命！』今郑不率，寡君使群臣问诸郑，岂敢辱候人？敢拜君命之辱。」__ 彘子以为谄，使赵括从而更之曰： __「行人失辞。寡君使群臣迁大国之迹于郑，曰：『无辟敌！』群臣无所逃命。」__ 

---

![](assets/audios/07/205.mp3)

楚子又使求成于晋，晋人许之，盟有日矣。楚许伯御乐伯，摄叔为右，以致晋师。许伯曰： __「吾闻致师者，御靡旌摩垒而还。」__ 乐伯曰： __「吾闻致师者，左射以馘，代御执辔，御下，两马、掉鞅而还。」__ 摄叔曰： __「吾闻致师者，右入垒，折馘、执俘而还。」__ 皆行其所闻而复。晋人逐之，左右角之。乐伯左射马，而右射人，角不能进。矢一而已。麋兴于前，射麋丽龟。晋鲍癸当其后，使摄叔奉麋献焉，曰： __「以岁之非时，献禽之未至，敢膳诸从者。」__ 鲍癸止之，曰： __「其左善射，其右有辞，君子也。」__ 既免。

---

![](assets/audios/07/206.mp3)

宣公晋魏锜求公族未得，而怒，欲败晋师。请致师，弗许。请使，许之。遂往，请战而还。楚潘党逐之，及荧泽，见六麋，射一麋以顾献，曰： __「子有军事，兽人无乃不给于鲜？敢献于从者。」__ 叔党命去之。赵旃求卿未得，且怒于失楚之致师者，请挑战，弗许。请召盟，许之，与魏锜皆命而往。却献子曰： __「二憾往矣，弗备，必败。」__ 彘子曰： __「郑人劝战，弗敢从也；楚人求成，弗能好也。师无成命，多备何为？」__ 士季曰： __「备之善。若二子怒楚，楚人乘我，丧师无日矣，不如备之。楚之无恶，除备而盟，何损于好？若以恶来，有备不败。且虽诸侯相见，军卫不彻，警也。」__ 彘子不可。士季使巩朔、韩穿帅七覆于敖前，故上军不败。赵婴齐使其徒先具舟于河，故败而先济。

---

![](assets/audios/07/207.mp3)

潘党既逐魏锜，赵旃夜至于楚军，席于军门之外，使其徒入之。楚子为乘广三十乘，分为左右。右广鸡鸣而驾，日中而说；左则受之，日入而说。许偃御右广，养由基为右；彭名御左广，屈荡为右。乙卯，王乘左广以逐赵旃。赵旃弃车而走林，屈荡搏之，得其甲裳。晋人惧二子之怒楚师也，使軘车逆之。潘党望其尘，使骋而告曰： __「晋师至矣！」__ 楚人亦惧王之入晋军也，遂出陈。孙叔曰： __「进之！宁我薄人，无人薄我。《诗》云：『元戎十乘，以先启行』，先人也。军志曰：『先人有夺人之心』，薄之也。」__ 遂疾进师，车驰、卒奔，乘晋军。桓子不知所为，鼓于军中曰： __「先济者有赏！」__ 中军、下军争舟，舟中之指可掬也。

---

![](assets/audios/07/208.mp3)

晋师右移，上军未动。工尹齐将右拒卒以逐下军。楚子使唐狡与蔡鸠居告唐惠侯曰： __「不谷不德而贪，以遇大敌，不谷之罪也。然楚不克，君之羞也。敢藉君灵，以济楚师。」__ 使潘党率游阙四十乘，从唐侯以为左拒，以从上军。驹伯曰： __「待诸乎？」__ 随季曰： __「楚师方壮，若萃于我，吾师必尽，不如收而去之。分谤、生民，不亦可乎？」__ 殿其卒而退，不败。王见右广，将从之乘。屈荡户之，曰： __「君以此始，亦必以终。」__ 自是楚之乘广先左。晋人或以广队不能进，楚人惎之脱扃。少进，马还，又惎之拔旆投衡，乃出。顾曰： __「吾不如大国之数奔也。」__ 

---

![](assets/audios/07/209.mp3)

赵旃以其良马二济其兄与叔父，以他马反。遇敌不能去，弃车而走林。逢大夫与其二子乘，谓其二子无顾。顾曰： __「赵叟在后。」__ 怒之，使下，指木曰： __「尸女于是。」__ 授赵旃绥，以免。明日，以表尸之，皆重获在木下。楚熊负羁囚知䓨，知庄子以其族反之，厨武子御，下军之士多从之。每射，抽矢，菆，纳诸厨子之房。厨子怒曰： __「非子之求，而蒲之爱，董泽之蒲，可胜既乎？」__ 知季曰： __「不以人子，吾子其可得乎？吾不可以茍射故也。」__ 射连尹襄老，获之，遂载其尸；射公子谷臣，囚之。以二者还。及昏，楚师军于邲。晋之余师不能军，宵济，亦终夜有声。

---

![](assets/audios/07/210.mp3)

丙辰，楚重至于邲，遂次于衡雍。潘党曰： __「君盍筑武军而收晋尸以为京观？臣闻克敌必示子孙，以无忘武功。」__ 楚子曰： __「非尔所知也。夫文，止戈为武。武王克商，作颂曰：『载戢干戈，载櫜弓矢。我求懿德，肆于时夏，允王保之。』又作《武》，其卒章曰：『耆定尔功。』其三曰：『铺时绎思，我徂惟求定。』其六曰：『绥万邦，屡丰年。』夫武，禁暴、戢兵、保大、定功、安民、和众、丰财者也，故使子孙无忘其章。今我使二国暴骨，暴矣；观兵以威诸侯，兵不戢矣；暴而不戢，安能保大？犹有晋在，焉得定功？所违民欲犹多，民何安焉？无德而强争诸侯，何以和众？利人之几，而安人之乱，以为己荣，何以丰财？武有七德，我无一焉，何以示子孙？其为先君宫，告成事而已，武非吾功也。

---

![](assets/audios/07/211.mp3)

古者明王伐不敬，取其鲸鲵而封之，以为大戮，于是乎有京观以惩淫慝。今罪无所，而民皆尽忠以死君命，又可以为京观乎？」__ 祀于河，作先君宫，告成事而还。

---

![](assets/audios/07/212.mp3)

是役也，郑石制实入楚师，将以分郑，而立公子鱼臣。辛未，郑杀仆叔及子服。君子曰： __「史佚所谓『毋怙乱』者，谓是类也。《诗》曰：『乱离瘼矣，爰其适归』，归于怙乱者也夫！」__ 

---

![](assets/audios/07/213.mp3)

宣公郑伯、许男如楚。

---

![](assets/audios/07/214.mp3)

秋，晋师归，桓子请死，晋侯欲许之。士贞子谏曰： __「不可。城濮之役，晋师三日谷，文公犹有忧色。左右曰：『有喜而忧，如有忧而喜乎？』公曰：『得臣犹在，忧未歇也。困兽犹鬭，况国相乎？』及楚杀子玉，公喜而后可知也。曰：『莫余毒也已。』是晋再克而楚再败也。楚是以再世不竞。今天或者大警晋也，而又杀林父以重楚胜，其无乃久不竞乎？林父之事君也，进思尽忠，退思补过，社稷之卫也，若之何杀之？夫其败也，如日月之食焉，何损于明？」__ 晋侯使复其位。

---

![](assets/audios/07/215.mp3)

冬，楚子伐萧，宋华椒以蔡人救萧。萧人囚熊相宜僚及公子丙。王曰： __「勿杀，吾退。」__ 萧人杀之。王怒，遂围萧。萧溃。申公巫臣曰： __「师人多寒。」__ 王巡三军，拊而勉之，三军之士皆如挟纩。遂傅于萧。还无社与司马卯言，号申叔展。叔展曰： __「有麦曲乎？」__ 曰： __「无。」__  __「有山鞠穷乎？」__ 曰： __「无。」__  __「河鱼腹疾奈何？」__ 曰： __「目于眢井而拯之。」__  __「若为茅绖，哭井则己。」__ 明日，萧溃。申叔视其井，则茅绖存焉，号而出之。

---

![](assets/audios/07/216.mp3)

晋原縠、宋华椒、卫孔达、曹人同盟于清丘，曰： __「恤病，讨贰。」__ 于是卿不书，不实其言也。

---

![](assets/audios/07/217.mp3)

宋为盟故，伐陈。卫人救之，孔达曰： __「先君有约言焉。若大国讨，我则死之。」__ 

---

## 宣公 宣公十有三年

---

![](assets/audios/07/219.mp3)

春，齐师伐莒。

---

![](assets/audios/07/220.mp3)

夏，楚子伐宋。

---

![](assets/audios/07/221.mp3)

秋，螽。

---

![](assets/audios/07/222.mp3)

冬，晋杀其大夫先縠。

---

![](assets/audios/07/223.mp3)

十三年，春，齐师伐莒，莒恃晋而不事齐故也。

---

![](assets/audios/07/224.mp3)

夏，楚子伐宋，以其救萧也。君子曰： __「清丘之盟，唯宋可以免焉。」__ 

---

![](assets/audios/07/225.mp3)

秋，赤狄伐晋，及清，先縠召之也。

---

![](assets/audios/07/226.mp3)

冬，晋人讨邲之败与清之师，归罪于先縠而杀之，尽灭其族。君子曰： __「『恶之来也，己则取之』，其先縠之谓乎！」__ 

---

![](assets/audios/07/227.mp3)

清丘之盟，晋以卫之救陈也，讨焉。使人弗去，曰： __「罪无所归，将加而师。」__ 孔达曰： __「茍利社稷，请以我说，罪我之由。我则为政，而亢大国之讨，将以谁任？我则死之。」__ 

---

## 宣公 宣公十有四年

---

![](assets/audios/07/229.mp3)

春，卫杀其大夫孔达。

---

![](assets/audios/07/230.mp3)

夏，五月壬申，曹伯寿卒。

---

![](assets/audios/07/231.mp3)

晋侯伐郑。

---

![](assets/audios/07/232.mp3)

秋，九月，楚子围宋。

---

![](assets/audios/07/233.mp3)

葬曹文公。

---

![](assets/audios/07/234.mp3)

冬，公孙归父会齐侯于谷。

---

![](assets/audios/07/235.mp3)

十四年，春，孔达缢而死，卫人以说于晋而免。遂告于诸侯曰： __「寡君有不令之臣达，构我敝邑于大国，既伏其罪矣。敢告。」__ 卫人以为成劳，复室其子，使复其位。

---

![](assets/audios/07/236.mp3)

夏，晋侯伐郑，为邲故也。告于诸侯，搜焉而还。中行桓子之谋也，曰： __「示之以整，使谋而来。」__ 郑人惧，使子张代子良于楚。郑伯如楚，谋晋故也。郑以子良为有礼，故召之。

---

![](assets/audios/07/237.mp3)

楚子使申舟聘于齐，曰： __「无假道于宋。」__ 亦使公子冯聘于晋，不假道于郑。申舟以孟诸之役恶宋，曰： __「郑昭、宋聋，晋使不害，我则必死。」__ 王曰： __「杀女，我伐之。」__ 见犀而行。及宋，宋人止之。华元曰： __「过我而不假道，鄙我也。鄙我，亡也。杀其使者，必伐我。伐我，亦亡也。亡一也。」__ 乃杀之。楚子闻之，投袂而起。屦及于窒皇，剑及于寝门之外，车及于蒲胥之市。秋，九月，楚子围宋。

---

![](assets/audios/07/238.mp3)

冬，公孙归父会齐侯于谷，见晏桓子，与之言鲁，乐。桓子告高宣子曰： __「子家其亡乎！怀于鲁矣。怀必贪，贪必谋人。谋人，人亦谋己。一国谋之，何以不亡？」__ 

---

![](assets/audios/07/239.mp3)

孟献子言于公曰： __「臣闻小国之免于大国也，聘而献物，于是有庭实旅百；朝而献功，于是有容貌采章，嘉淑而有加货，谋其不免也。诛而荐贿，则无及也。今楚在宋，君其图之！」__ 公说。

---

## 宣公 宣公十有五年

---

![](assets/audios/07/241.mp3)

春，公孙归父会楚子于宋。

---

![](assets/audios/07/242.mp3)

夏，五月，宋人及楚人平。

---

![](assets/audios/07/243.mp3)

六月癸卯，晋师灭赤狄潞氏，以潞子婴儿归。

---

![](assets/audios/07/244.mp3)

秦人伐晋。

---

![](assets/audios/07/245.mp3)

王札子杀召伯、毛伯。

---

![](assets/audios/07/246.mp3)

秋，螽。

---

![](assets/audios/07/247.mp3)

仲孙蔑会齐高固于无娄。

---

![](assets/audios/07/248.mp3)

初税亩。

---

![](assets/audios/07/249.mp3)

冬，蝝生。

---

![](assets/audios/07/250.mp3)

饥。

---

![](assets/audios/07/251.mp3)

十五年，春，公孙归父会楚子于宋。

---

![](assets/audios/07/252.mp3)

宋人使乐婴齐告急于晋，晋侯欲救之。伯宗曰： __「不可。古人有言曰：『虽鞭之长，不及马腹。』天方授楚，未可与争。虽晋之强，能违天乎？谚曰：『高下在心。』川泽纳污，山薮藏疾，瑾瑜匿瑕，国君含垢，天之道也。君其待之！」__ 乃止。使解扬如宋，使无降楚，曰： __「晋师悉起，将至矣。」__ 郑人囚而献诸楚。楚子厚赂之，使反其言。不许。三而许之。登诸楼车，使呼宋而告之。遂致其君命。楚子将杀之，使与之言曰： __「尔既许不谷而反之，何故？非我无信，女则弃之。速即尔刑！」__ 对曰： __「臣闻之：君能制命为义，臣能承命为信，信载义而行之为利。谋不失利，以卫社稷，民之主也。义无二信，信无二命。君之赂臣，不知命也。受命以出，有死无陨，又可赂乎？臣之许君，以成命也。死而成命，臣之禄也。

---

![](assets/audios/07/253.mp3)

寡君有信臣，下臣获考，死又何求？」__ 楚子舍之以归。

---

![](assets/audios/07/254.mp3)

夏，五月，楚师将去宋，申犀稽首于王之马前曰： __「毋畏知死而不敢废王命，王弃言焉。」__ 王不能答。申叔时仆，曰： __「筑室，反耕者，宋必听命。」__ 从之。宋人惧，使华元夜入楚师，登子反之床，起之曰： __「寡君使元以病告，曰：『敝邑易子而食，析骸以爨。虽然，城下之盟，有以国毙，不能从也。去我三十里，唯命是听。』」__ 子反惧，与之盟，而告王。退三十里，宋及楚平。华元为质。盟曰： __「我无尔诈，尔无我虞。」__ 

---

![](assets/audios/07/255.mp3)

潞子婴儿之夫人，晋景公之姊也。酆舒为政而杀之，又伤潞子之目。晋侯将伐之。诸大夫皆曰： __「不可。酆舒有三俊才，不如待后之人。」__ 伯宗曰： __「必伐之。狄有五罪，俊才虽多，何补焉？不祀，一也。耆酒，二也。弃仲章而夺黎氏地，三也。虐我伯姬，四也。伤其君目，五也。怙其俊才而不以茂德，兹益罪也。后之人或者将敬奉德义以事神人，而申固其命，若之何待之？不讨有罪，曰『将待后，后有辞而讨焉』，毋乃不可乎？夫恃才与众，亡之道也。商纣由之，故灭。天反时为灾，地反物为妖，民反德为乱，乱则妖灾生。故文，反正为乏。尽在狄矣。」__ 晋侯从之。六月癸卯，晋荀林父败赤狄于曲梁，辛亥，灭潞。酆舒奔卫，卫人归诸晋，晋人杀之。

---

![](assets/audios/07/256.mp3)

王孙苏与召氏、毛氏争政，使王子捷杀召戴公及毛伯卫，卒立召襄。

---

![](assets/audios/07/257.mp3)

秋，七月，秦桓公伐晋，次于辅氏。壬午，晋侯治兵于稷，以略狄土，立黎侯而还。及雒，魏颗败秦师于辅氏，获杜回，秦之力人也。初，魏武子有嬖妾，无子。武子疾，命颗曰： __「必嫁是。」__ 疾病，则曰： __「必以为殉！」__ 及卒，颗嫁之，曰： __「疾病则乱，吾从其治也。」__ 及辅氏之役，颗见老人结草以亢杜回。杜回踬而颠，故获之。夜梦之曰： __「余，而所嫁妇人之父也。尔用先人之治命，余是以报。」__ 

---

![](assets/audios/07/258.mp3)

晋侯赏桓子狄臣千室，亦赏士伯以瓜衍之县，曰： __「吾获狄土，子之功也。微子，吾丧伯氏矣。」__ 羊舌职说是赏也，曰： __「周书所谓『庸庸祗祗』者，谓此物也夫。士伯庸中行伯，君信之，亦庸士伯，此之谓明德矣。文王所以造周，不是过也。故《诗》曰：『陈锡哉周』，能施也。率是道也，其何不济？」__ 

---

![](assets/audios/07/259.mp3)

晋侯使赵同献狄俘于周，不敬。刘康公曰： __「不及十年，原叔必有大咎。天夺之魄矣。」__ 

---

![](assets/audios/07/260.mp3)

初税亩，非礼也。谷出不过藉，以丰财也。

---

![](assets/audios/07/261.mp3)

冬，蝝生，饥。幸之也。

---

## 宣公 宣公十有六年

---

![](assets/audios/07/263.mp3)

春，王正月，晋人灭赤狄甲氏及留吁。

---

![](assets/audios/07/264.mp3)

夏，成周宣榭火。

---

![](assets/audios/07/265.mp3)

秋，郯伯姬来归。

---

![](assets/audios/07/266.mp3)

冬，大有年。

---

![](assets/audios/07/267.mp3)

十六年，春，晋士会帅师灭赤狄甲氏及留吁、铎辰。三月，献狄俘。晋侯请于王，戊申，以黻冕命士会将中军，且为大傅。于是晋国之盗逃奔于秦。羊舌职曰： __「吾闻之，『禹称善人，不善人远』，此之谓也夫。《诗》曰：『战战兢兢，如临深渊，如履薄冰』，善人在上也。善人在上，则国无幸民。谚曰：『民之多幸，国之不幸也』，是无善人之谓也。」__ 

---

![](assets/audios/07/268.mp3)

夏，成周宣榭火，人火之也。凡火，人火曰火，天火曰灾。

---

![](assets/audios/07/269.mp3)

秋，郯伯姬来归，出也。

---

![](assets/audios/07/270.mp3)

为毛、召之难故，王室复乱，王孙苏奔晋。晋人复之。冬，晋侯使士会平王室，定王享之。原襄公相礼。殽烝。武季私问其故。王闻之，召武子曰： __「季氏！而弗闻乎？王享有体荐，宴有折俎。公当享，卿当宴。王室之礼也。」__ 武子归而讲求典礼，以修晋国之法。

---

## 宣公 宣公十有七年

---

![](assets/audios/07/272.mp3)

春，王正月庚子，许男锡我卒。

---

![](assets/audios/07/273.mp3)

丁未，蔡侯申卒。

---

![](assets/audios/07/274.mp3)

夏，葬许昭公。

---

![](assets/audios/07/275.mp3)

葬蔡文公。

---

![](assets/audios/07/276.mp3)

六月癸卯，日有食之。

---

![](assets/audios/07/277.mp3)

己未，公会晋侯、卫侯、曹伯、邾子同盟于断道。

---

![](assets/audios/07/278.mp3)

秋，公至自会。

---

![](assets/audios/07/279.mp3)

冬，十有一月壬午，公弟叔肸卒。

---

![](assets/audios/07/280.mp3)

十七年，春，晋侯使郤克征会于齐。齐顷公帷妇人使观之。郤子登，妇人笑于房。献子怒，出而誓曰： __「所不此报，无能涉河！」__ 献子先归，使栾京庐待命于齐，曰： __「不得齐事，无复命矣。」__ 郤子至，请伐齐。晋侯弗许。请以其私属，又弗许。

---

![](assets/audios/07/281.mp3)

齐侯使高固、晏弱、蔡朝、南郭偃会。及敛盂，高固逃归。夏，会于断道，讨贰也。盟于卷楚，辞齐人。晋人执晏弱于野王，执蔡朝于原，执南郭偃于温。苗贲皇使，见晏桓子。归，言于晋侯曰： __「夫晏子何罪？昔者诸侯事吾先君，皆如不逮，举言群臣不信，诸侯皆有贰志。齐君恐不得礼，故不出，而使四子来。左右或沮之，曰：『君不出，必执吾使。』故高子及敛盂而逃。夫三子者曰：『若绝君好，宁归死焉。』为是犯难而来。吾若善逆彼，以怀来者，吾又执之，以信齐沮，吾不既过矣乎？过而不改，而又久之，以成其悔，何利之有焉？使反者得辞，而害来者，以惧诸侯，将焉用之？」__ 晋人缓之，逸。秋，八月，晋师还。

---

![](assets/audios/07/282.mp3)

范武子将老，召文子曰： __「燮乎！吾闻之：喜怒以类者鲜，易者实多。《诗》曰：『君子如怒，乱庶遄沮。君子如祉，乱庶遄已。』君子之喜怒，以已乱也。弗已者，必益之。郤子其或者欲已乱于齐乎？不然，余惧其益之也。余将老，使郤子逞其志，庶有豸乎！尔从二三子唯敬。」__ 乃请老。郤献子为政。

---

![](assets/audios/07/283.mp3)

冬，公弟叔肸卒，公母弟也。凡太子之母弟，公在曰公子，不在曰弟。凡称弟，皆母弟也。

---

## 宣公 宣公十有八年

---

![](assets/audios/07/285.mp3)

春，晋侯、卫世子臧伐齐。

---

![](assets/audios/07/286.mp3)

公伐杞。

---

![](assets/audios/07/287.mp3)

夏，四月。

---

![](assets/audios/07/288.mp3)

秋，七月，邾人戕鄫子于鄫。

---

![](assets/audios/07/289.mp3)

甲戌，楚子旅卒。

---

![](assets/audios/07/290.mp3)

公孙归父如晋。

---

![](assets/audios/07/291.mp3)

冬，十月壬戌，公薨于路寝。

---

![](assets/audios/07/292.mp3)

归父还自晋，至笙。遂奔齐。

---

![](assets/audios/07/293.mp3)

十八年，春，晋侯、卫太子臧伐齐，至于阳谷。齐侯会晋侯盟于缯，以公子强为质于晋。晋师还。蔡朝、南郭偃逃归。

---

![](assets/audios/07/294.mp3)

夏，公使如楚乞师，欲以伐齐。

---

![](assets/audios/07/295.mp3)

秋，邾人戕鄫子于鄫。凡自内虐其君曰弑，自外曰戕。

---

![](assets/audios/07/296.mp3)

楚庄王卒，楚师不出。既而用晋师，楚于是乎有蜀之役。

---

![](assets/audios/07/297.mp3)

公孙归父以襄仲之立公也，有宠，欲去三桓，以张公室。与公谋而聘于晋，欲以晋人去之。冬，公薨。季文子言于朝曰： __「使我杀适立庶以失大援者，仲也夫！」__ 臧宣叔怒曰： __「当其时不能治也，后之人何罪？子欲去之，许请去之。」__ 遂逐东门氏。子家还，及笙，坛帷，复命于介。既复命，袒、括发，即位哭，三踊而出。遂奔齐。书曰 __「归父还自晋」__ ，善之也。