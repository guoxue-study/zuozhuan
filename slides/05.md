---
marp: true
title: 僖公
theme: uncover
paginate: true
---

# 僖公

---

## 僖公 僖公元年

---

![](assets/audios/05/2.mp3)

春，王正月。

---

![](assets/audios/05/3.mp3)

齐师、宋师、曹师次于聂北，救邢。

---

![](assets/audios/05/4.mp3)

夏，六月，邢迁于夷仪。

---

![](assets/audios/05/5.mp3)

齐师、宋师、曹师城邢。

---

![](assets/audios/05/6.mp3)

楚人伐郑。

---

![](assets/audios/05/7.mp3)

八月，公会齐侯、宋公、郑伯、曹伯、邾人于柽。

---

![](assets/audios/05/8.mp3)

九月，公败邾师于偃。

---

![](assets/audios/05/9.mp3)

冬，十月壬午，公子友帅师败莒师于郦，获莒拏。

---

![](assets/audios/05/10.mp3)

十有二月丁巳，夫人氏之丧至自齐。

---

![](assets/audios/05/11.mp3)

元年，春，不称即位，公出故也。公出复入，不书，讳之也。讳国恶，礼也。

---

![](assets/audios/05/12.mp3)

诸侯救邢。邢人溃，出奔师。师遂逐狄人，具邢器用而迁之，师无私焉。

---

![](assets/audios/05/13.mp3)

夏，邢迁于夷仪，诸侯城之，救患也。凡侯伯，救患、分灾、讨罪，礼也。

---

![](assets/audios/05/14.mp3)

秋，楚人伐郑，郑即齐故也。盟于荦，谋救郑也。

---

![](assets/audios/05/15.mp3)

九月，公败邾师于偃，虚丘之戍将归者也。

---

![](assets/audios/05/16.mp3)

冬，莒人来求赂，公子友败诸郦，获莒子之弟挐--非卿也，嘉获之也。公赐季友汶阳之田及费。

---

![](assets/audios/05/17.mp3)

夫人氏之丧至自齐。君子以齐人之杀哀姜也为已甚矣，女子，从人者也。

---

## 僖公 僖公二年

---

![](assets/audios/05/19.mp3)

春，王正月，城楚丘。

---

![](assets/audios/05/20.mp3)

夏，五月辛巳，葬我小君哀姜。

---

![](assets/audios/05/21.mp3)

虞师、晋师灭下阳。

---

![](assets/audios/05/22.mp3)

秋，九月，齐侯、宋公、江人、黄人盟于贯。

---

![](assets/audios/05/23.mp3)

冬，十月，不雨。

---

![](assets/audios/05/24.mp3)

楚人侵郑。

---

![](assets/audios/05/25.mp3)

二年，春，诸侯城楚丘而封卫焉。不书所会，后也。

---

![](assets/audios/05/26.mp3)

晋荀息请以屈产之乘与垂棘之璧假道于虞以伐虢。公曰： __「是吾宝也。」__ 对曰： __「若得道于虞，犹外府也。」__ 公曰： __「宫之奇存焉。」__ 对曰： __「宫之奇之为人也，懦而不能强谏。且少长于君，君昵之；虽谏，将不听。」__ 乃使荀息假道于虞，曰： __「冀为不道，入自颠𫐉，伐鄍三门。冀之既病，则亦唯君故。今虢为不道，保于逆旅，以侵敝邑之南鄙。敢请假道，以请罪于虢。」__ 虞公许之，且请先伐虢。宫之奇谏，不听，遂起师。夏，晋里克、荀息帅师会虞师，伐虢，灭下阳。先书虞，贿故也。

---

![](assets/audios/05/27.mp3)

秋，盟于贯，服江、黄也。

---

![](assets/audios/05/28.mp3)

齐寺人貂始漏师于多鱼。

---

![](assets/audios/05/29.mp3)

虢公败戎于桑田。晋卜偃曰： __「虢必亡矣。亡下阳不惧，而又有功，是天夺之鉴，而益其疾也。必易晋而不抚其民矣。不可以五稔。」__ 

---

![](assets/audios/05/30.mp3)

冬，楚人伐郑，斗章囚郑聃伯。

---

## 僖公 僖公三年

---

![](assets/audios/05/32.mp3)

春，王正月，不雨。

---

![](assets/audios/05/33.mp3)

夏，四月，不雨。

---

![](assets/audios/05/34.mp3)

六月，雨。

---

![](assets/audios/05/35.mp3)

秋，齐侯、宋公、江人、黄人会于阳谷。

---

![](assets/audios/05/36.mp3)

冬，公子友如齐莅盟。

---

![](assets/audios/05/37.mp3)

楚人伐郑。

---

![](assets/audios/05/38.mp3)

三年，春，不雨；夏，六月雨。自十月不雨至于五月，不曰旱，不为灾也。

---

![](assets/audios/05/39.mp3)

秋，会于阳谷，谋伐楚也。

---

![](assets/audios/05/40.mp3)

齐侯为阳谷之会来寻盟。冬，公子友如齐莅盟。

---

![](assets/audios/05/41.mp3)

楚人伐郑，郑伯欲成。孔叔不可，曰： __「齐方勤我，弃德不祥。」__ 

---

![](assets/audios/05/42.mp3)

齐侯与蔡姬乘舟于囿，荡公。公惧，变色；禁之，不可。公怒，归之，未绝之也。蔡人嫁之。

---

## 僖公 僖公四年

---

![](assets/audios/05/44.mp3)

春，王正月，公会齐侯、宋公、陈侯、卫侯、郑伯、许男、曹伯侵蔡。蔡溃，遂伐楚，次于陉。

---

![](assets/audios/05/45.mp3)

夏，许男新臣卒。

---

![](assets/audios/05/46.mp3)

楚屈完来盟于师，盟于召陵。

---

![](assets/audios/05/47.mp3)

齐人执陈辕涛涂。

---

![](assets/audios/05/48.mp3)

秋，及江人、黄人伐陈。

---

![](assets/audios/05/49.mp3)

八月，公至自伐楚。

---

![](assets/audios/05/50.mp3)

葬许穆公。

---

![](assets/audios/05/51.mp3)

冬，十有二月，公孙兹帅师会齐人、宋人、卫人、郑人、许人、曹人侵陈。

---

![](assets/audios/05/52.mp3)

四年，春，齐侯以诸侯之师侵蔡。蔡溃，遂伐楚。楚子使与师言曰： __「君处北海，寡人处南海，唯是风马牛不相及也，不虞君之涉吾地也，何故？」__ 管仲对曰： __「昔召康公命我先君大公曰：『五侯九伯，女实征之，以夹辅周室！』赐我先君履，东至于海，西至于河，南至于穆陵，北至于无棣。尔贡苞茅不入，王祭不共，无以缩酒，寡人是征。昭王南征而不复，寡人是问。」__ 对曰： __「贡之不入，寡君之罪也，敢不共给？昭王之不复，君其问诸水滨！」__ 师进，次于陉。

---

![](assets/audios/05/53.mp3)

夏，楚子使屈完如师。师退，次于召陵。齐侯陈诸侯之师，与屈完乘而观之。齐侯曰： __「岂不谷是为？先君之好是继，与不谷同好如何？」__ 对曰： __「君惠徼福于敝邑之社稷，辱收寡君，寡君之愿也。」__ 齐侯曰： __「以此众战，谁能御之？以此攻城，何城不克？」__ 对曰： __「君若以德绥诸侯，谁敢不服？君若以力，楚国方城以为城，汉水以为池，虽众，无所用之。」__ 屈完及诸侯盟。

---

![](assets/audios/05/54.mp3)

陈辕涛涂谓郑申侯曰： __「师出于陈、郑之间，国必甚病。若出于东方，观兵于东夷，循海而归，其可也。」__ 申侯曰： __「善。」__ 涛涂以告齐侯，许之。申侯见曰： __「师老矣，若出于东方而遇敌，惧不可用也。若出于陈、郑之间，共其资粮扉屦，其可也。」__ 齐侯说，与之虎牢。执辕涛涂。

---

![](assets/audios/05/55.mp3)

秋，伐陈，讨不忠也。

---

![](assets/audios/05/56.mp3)

许穆公卒于师，葬之以侯，礼也。凡诸侯薨于朝、会，加一等；死王事，加二等。于是有以衮敛。

---

![](assets/audios/05/57.mp3)

冬，叔孙戴伯帅师会诸侯之师侵陈。陈成，归辕涛涂。

---

![](assets/audios/05/58.mp3)

初，晋献公欲以骊姬为夫人，卜之，不吉；筮之，吉。公曰： __「从筮。」__ 卜人曰： __「筮短龟长，不如从长。且其繇曰：『专之渝，攘公之羭。一薰一莸，十年尚犹有臭。』必不可！」__ 弗听，立之。生奚齐，其娣生卓子。及将立奚齐，既与中大夫成谋，姬谓太子曰： __「君梦齐姜，必速祭之！」__ 太子祭于曲沃，归胙于公。公田，姬寘诸宫六日。公至，毒而献之。公祭之地，地坟。与犬，犬毙。与小臣，小臣亦毙。姬泣曰： __「贼由太子。」__ 太子奔新城。公杀其傅杜原款。

---

![](assets/audios/05/59.mp3)

或谓太子： __「子辞，君必辩焉。」__ 太子曰： __「君非姬氏，居不安、食不饱。我辞，姬必有罪。君老矣，吾又不乐。」__ 曰： __「子其行乎！」__ 太子曰： __「君实不察其罪，被此名也以出，人谁纳我？」__ 十二月戊申，缢于新城。姬遂谮二公子曰： __「皆知之。」__ 重耳奔蒲，夷吾奔屈。

---

## 僖公 僖公五年

---

![](assets/audios/05/61.mp3)

春，晋侯杀其世子申生。

---

![](assets/audios/05/62.mp3)

杞伯姬来朝其子。

---

![](assets/audios/05/63.mp3)

夏，公孙兹如牟。

---

![](assets/audios/05/64.mp3)

公及齐侯、宋公、陈侯、卫侯、郑伯、许男、曹伯会王世子于首止。

---

![](assets/audios/05/65.mp3)

秋，八月，诸侯盟于首止。

---

![](assets/audios/05/66.mp3)

郑伯逃归不盟。

---

![](assets/audios/05/67.mp3)

楚子灭弦，弦子奔黄。

---

![](assets/audios/05/68.mp3)

九月戊申朔，日有食之。

---

![](assets/audios/05/69.mp3)

冬，晋人执虞公。

---

![](assets/audios/05/70.mp3)

五年，春，王正月辛亥朔，日南至。公既视朔，遂登观台以望，而书，礼也。凡分、至、启、闭，必书云物，为备故也。晋侯使以杀太子申生之故来告。

---

![](assets/audios/05/71.mp3)

初，晋侯使士𫇭为二公子筑蒲与屈，不慎，寘薪焉。夷吾诉之。公使让之。士𫇭稽首而对曰： __「臣闻之：无丧而戚，忧必雠焉无戎而城，雠必保焉。寇雠之保，又何慎焉？守官废命，不敬；固雠之保，不忠。失忠与敬，何以事君？《诗》云：『怀德惟宁，宗子惟城。』君其修德而固宗子，何城如之？三年将寻师焉，焉用慎？」__ 退而赋曰： __「狐裘尨茸，一国三公，吾谁适从？」__ 及难，公使寺人披伐蒲。重耳曰： __「君父之命不校。」__ 乃徇曰： __「校者，吾雠也。」__ 逾垣而走。披斩其袪。遂出奔翟。

---

![](assets/audios/05/72.mp3)

僖公夏，公孙兹如牟，娶焉。

---

![](assets/audios/05/73.mp3)

会于首止，会王太子郑，谋宁周也。

---

![](assets/audios/05/74.mp3)

陈辕宣仲怨郑申侯之反己于召陵，故劝之城其赐邑，曰： __「美城之，大名也，子孙不忘。吾助子请。」__ 乃为之请于诸侯而城之，美。遂谮诸郑伯，曰： __「美城其赐邑，将以叛也。」__ 申侯由是得罪。

---

![](assets/audios/05/75.mp3)

秋，诸侯盟。王使周公召郑伯，曰： __「吾抚女以从楚，辅之以晋，可以少安。」__ 郑伯喜于王命，而惧其不朝于齐也，故逃归不盟。孔叔止之，曰： __「国君不可以轻，轻则失亲；失亲，患必至。病而乞盟，所丧多矣。君必悔之。」__ 弗听，逃其师而归。

---

![](assets/audios/05/76.mp3)

楚斗谷於菟灭弦，弦子奔黄。于是江、黄、道、柏方睦于齐，皆弦姻也。弦子恃之而不事楚，又不设备，故亡。

---

![](assets/audios/05/77.mp3)

晋侯复假道于虞以伐虢。宫之奇谏曰： __「虢，虞之表也；虢亡，虞必从之。晋不可启，寇不可玩。一之谓甚，其可再乎？谚所谓『辅车相依，唇亡齿寒』者，其虞、虢之谓也。」__ 公曰： __「晋，吾宗也，岂害我哉？」__ 对曰： __「大伯、虞仲，大王之昭也；大伯不从，是以不嗣。虢仲、虢叔，王季之穆也；为文王卿士，勋在王室，藏于盟府。将虢是灭，何爱于虞？且虞能亲于桓、庄乎？其爱之也，桓、庄之族何罪？而以为戮，不唯偪乎？亲以宠偪，犹尚害之，况以国乎？」__ 公曰： __「吾享祀丰洁，神必据我。」__ 对曰： __「臣闻之：鬼神非人实亲，惟德是依。故周书曰：『皇天无亲，惟德是辅。』又曰：『黍稷非馨，明德惟馨。』又曰：『民不易物，惟德繄物。』如是，则非德，民不和、神不享矣。神所冯依，将在德矣。

---

![](assets/audios/05/78.mp3)

若晋取虞，而明德以荐馨香，神其吐之乎？」__ 弗听，许晋使。宫之奇以其族行，曰： __「虞不腊矣。在此行也，晋不更举矣。」__ 

---

![](assets/audios/05/79.mp3)

八月甲午，晋侯围上阳。问于卜偃曰： __「吾其济乎？」__ 对曰： __「克之。」__ 公曰： __「何时？」__ 对曰： __「童谣云：『丙之晨，龙尾伏辰；均服振振，取虢之旗。鹑之贲贲，天策焞焞，火中成军，虢公其奔。』其九月、十月之交乎！丙子旦，日在尾，月在策，鹑火中，必是时也。」__ 冬，十二月丙子，朔，晋灭虢。虢公丑奔京师。师还，馆于虞，遂袭虞，灭之。执虞公及其大夫井伯，以媵秦穆姬，而修虞祀，且归其职贡于王。故书曰 __「晋人执虞公」__ ，罪虞，且言易也。

---

## 僖公 僖公六年

---

![](assets/audios/05/81.mp3)

春，王正月。

---

![](assets/audios/05/82.mp3)

夏，公会齐侯、宋公、陈侯、卫侯、曹伯伐郑，围新城。

---

![](assets/audios/05/83.mp3)

秋，楚人围许，诸侯遂救许。

---

![](assets/audios/05/84.mp3)

冬，公至自伐郑。

---

![](assets/audios/05/85.mp3)

六年，春，晋侯使贾华伐屈。夷吾不能守，盟而行。将奔狄，却芮曰： __「后出同走，罪也，不如之梁。梁近秦而幸焉。」__ 乃之梁。

---

![](assets/audios/05/86.mp3)

夏，诸侯伐郑，以其逃首止之盟故也。围新密，郑所以不时城也。

---

![](assets/audios/05/87.mp3)

秋，楚子围许以救郑，诸侯救许，乃还。

---

![](assets/audios/05/88.mp3)

冬，蔡穆侯将许僖公以见楚子于武城。许男面缚，衔璧，大夫衰绖，士舆榇。楚子问诸逢伯。对曰： __「昔武王克殷，微子启如是。武王亲释其缚，受其璧而祓之。焚其榇，礼而命之，使复其所。」__ 楚子从之。

---

## 僖公 僖公七年

---

![](assets/audios/05/90.mp3)

春，齐人伐郑。

---

![](assets/audios/05/91.mp3)

夏，小邾子来朝。

---

![](assets/audios/05/92.mp3)

郑杀其大夫申侯。

---

![](assets/audios/05/93.mp3)

秋，七月，公会齐侯、宋公、陈世子款、郑世子华盟于宁母。

---

![](assets/audios/05/94.mp3)

曹伯班卒。

---

![](assets/audios/05/95.mp3)

公子友如齐。

---

![](assets/audios/05/96.mp3)

冬，葬曹昭公。

---

![](assets/audios/05/97.mp3)

七年，春，齐人伐郑。孔叔言于郑伯曰： __「谚有之曰：『心则不竞，何惮于病？』既不能强，又不能弱，所以毙也。国危矣，请下齐以救国。」__ 公曰： __「吾知其所由来矣，姑少待我。」__ 对曰： __「朝不及夕，何以待君？」__ 

---

![](assets/audios/05/98.mp3)

僖公夏，郑杀申侯以说于齐，且用陈辕涛涂之谮也。初，申侯，申出也，有宠于楚文王。文王将死，与之璧，使行，曰： __「唯我知女。女专利而不厌，予取予求，不女疵瑕也。后之人将求多于女，女必不免。我死，女必速行，无适小国，将不女容焉。」__ 既葬，出奔郑，又有宠于厉公。子文闻其死也，曰： __「古人有言曰：『知臣莫若君』，弗可改也已。」__ 

---

![](assets/audios/05/99.mp3)

秋，盟于宁母，谋郑故也。管仲言于齐侯曰： __「臣闻之：招携以礼，怀远以德。德、礼不易，无人不怀。」__ 齐侯修礼于诸侯，诸侯官受方物。

---

![](assets/audios/05/100.mp3)

郑伯使太子华听命于会，言于齐侯曰： __「泄氏、孔氏、子人氏三族实违君命。君若去之以为成，我以郑为内臣，君亦无所不利焉。」__ 齐侯将许之。管仲曰： __「君以礼与信属诸侯，而以奸终之，无乃不可乎？子父不奸之谓礼，守命共时之谓信，违此二者，奸莫大焉。」__ 公曰： __「诸侯有讨于郑，未捷；今茍有衅，从之，不亦可乎？」__ 对曰： __「君若绥之以德，加之以训，辞，而帅诸侯以讨郑。郑将覆亡之不暇，岂敢不惧？若揔其罪人以临之，郑有辞矣，何惧？且夫合诸侯以崇德也。会而列奸，何以示后嗣？夫诸侯之会，其德、刑、礼、义，无国不记。记奸之位，君盟替矣。作而不记，非盛德也。君其勿许！郑必受盟。夫子华既为太子，而求介于大国以弱其国，亦必不免。郑有叔詹、堵叔、师叔三良为政，未可间也。」__ 齐侯辞焉。子华由是得罪于郑。

---

![](assets/audios/05/101.mp3)

冬，郑伯使请盟于齐。

---

![](assets/audios/05/102.mp3)

闰月，惠王崩。襄王恶大叔带之难，惧不立，不发丧，而告难于齐。

---

## 僖公 僖公八年

---

![](assets/audios/05/104.mp3)

春，王正月，公会王人、齐侯、宋公、卫侯、许男、曹伯、陈世子款，盟于洮。郑伯乞盟。

---

![](assets/audios/05/105.mp3)

夏，狄伐晋。

---

![](assets/audios/05/106.mp3)

秋，七月，禘于太庙，用致夫人。

---

![](assets/audios/05/107.mp3)

冬，十有二月丁未，天王崩。

---

![](assets/audios/05/108.mp3)

八年，春，盟于洮，谋王室也。郑伯乞盟，请服也。襄王定位而后发丧。

---

![](assets/audios/05/109.mp3)

晋里克帅师，梁由靡御，虢射为右，以败狄于采桑。梁由靡曰： __「狄无耻，从之，必大克。」__ 里克曰： __「惧之而已，无速众狄。」__ 虢射曰： __「期年，狄必至，示之弱矣。」__ 夏，狄伐晋，报采桑之役也。复期月。

---

![](assets/audios/05/110.mp3)

秋，禘，而致哀姜焉，非礼也。凡夫人，不薨于寝，不殡于庙，不赴于同，不祔于姑，则弗致也。

---

![](assets/audios/05/111.mp3)

冬，王人来告丧，难故也，是以缓。

---

![](assets/audios/05/112.mp3)

宋公疾，太子兹父固请曰： __「目夷长且仁，君其立之！」__ 公命子鱼。子鱼辞曰： __「能以国让，仁孰大焉？臣不及也，且又不顺。」__ 遂走而退。

---

## 僖公 僖公九年

---

![](assets/audios/05/114.mp3)

春，三月丁丑，宋公御说卒。

---

![](assets/audios/05/115.mp3)

夏，公会宰周公、齐侯、宋子、卫侯、郑伯、许男、曹伯于葵丘。

---

![](assets/audios/05/116.mp3)

秋，七月乙酉，伯姬卒。

---

![](assets/audios/05/117.mp3)

九月戊辰，诸侯盟于葵丘。

---

![](assets/audios/05/118.mp3)

甲子，晋侯佹诸卒。

---

![](assets/audios/05/119.mp3)

冬，晋里克杀其君之子奚齐。

---

![](assets/audios/05/120.mp3)

九年，春，宋桓公卒。未葬而襄公会诸侯，故曰子。凡在丧，王曰小童，公侯曰子。

---

![](assets/audios/05/121.mp3)

夏，会于葵丘，寻盟，且修好，礼也。王使宰孔赐齐侯胙，曰： __「天子有事于文、武，使孔赐伯舅胙。」__ 齐侯将下拜。孔曰： __「且有后命--天子使孔曰：『以伯舅耋老，加劳，赐一级，无下拜！』对曰： __「天威不违颜咫尺，小白余敢贪天子之命，无下拜？恐陨越于下，以遗天子羞。敢不下拜？」__ 下拜，登受。

---

![](assets/audios/05/122.mp3)

僖公秋，齐侯盟诸侯于葵丘，曰： __「凡我同盟之人，既盟之后，言归于好。」__ 宰孔先归，遇晋侯，曰： __「可无会也。齐侯不务德而勤远略，故北伐山戎，南伐楚，西为此会也。东略之不知，西则否矣。其在乱乎！君务靖乱，无勤于行。」__ 晋侯乃还。

---

![](assets/audios/05/123.mp3)

九月，晋献公卒。里克、丕郑欲纳文公，故以三公子之徒作乱。初，献公使荀息傅奚齐。公疾，召之曰： __「以是藐诸孤，辱在大夫，其若之何？」__ 稽首而对曰： __「臣竭其股肱之力，加之以忠贞。其济，君之灵也；不济，则以死继之。」__ 公曰： __「何谓忠贞？」__ 对曰： __「公家之利，知无不为，忠也；送往事居，耦俱无猜，贞也。」__ 及里克将杀奚齐，先告荀息曰： __「三怨将作，秦、晋辅之，子将何如？」__ 荀息曰： __「将死之。」__ 里克曰： __「无益也。」__ 荀叔曰： __「吾与先君言矣，不可以贰。能欲复言而爱身乎？虽无益也，将焉辟之？且人之欲善，谁不如我？我欲无贰，而能谓人已乎？」__ 

---

![](assets/audios/05/124.mp3)

冬，十月，里克杀奚齐于次。书曰 __「杀其君之子」__ ，未葬也。荀息将死之，人曰： __「不如立卓子而辅之。」__ 荀息立公子卓以葬。十一月，里克杀公子卓于朝。荀息死之。君子曰： __「《诗》所谓『白圭之玷，尚可磨也；斯言之玷，不可为也。』荀息有焉。」__ 

---

![](assets/audios/05/125.mp3)

齐侯以诸侯之师伐晋，及高梁而还，讨晋乱也。令不及鲁，故不书。

---

![](assets/audios/05/126.mp3)

晋却芮使夷吾重赂秦以求入，曰： __「人实有国，我何爱焉？入而能民，土于何有？」__ 从之。齐隰朋帅师会秦师纳晋惠公。秦伯谓却芮曰： __「公子谁恃？」__ 对曰： __「臣闻：亡人无党，有党必有雠。夷吾弱不好弄，能鬭不过，长亦不改，不识其他。」__ 公谓公孙枝曰： __「夷吾其定乎？」__ 对曰： __「臣闻之：唯则定国。《诗》曰：『不识不知，顺帝之则』，文王之谓也。又曰：『不僭不贼，鲜不为则』，无好无恶，不忌不克之谓也。今其言多忌克，难哉！」__ 公曰： __「忌则多怨，又焉能克？是吾利也。」__ 

---

![](assets/audios/05/127.mp3)

宋襄公即位，以公子目夷为仁，使为左师以听政，于是宋治。故鱼氏世为左师。

---

## 僖公 僖公十年

---

![](assets/audios/05/129.mp3)

春，王正月，公如齐。

---

![](assets/audios/05/130.mp3)

狄灭温，温子奔卫。

---

![](assets/audios/05/131.mp3)

晋里克弑其君卓及其大夫荀息。

---

![](assets/audios/05/132.mp3)

夏，齐侯、许男伐北戎。

---

![](assets/audios/05/133.mp3)

晋杀其大夫里克。

---

![](assets/audios/05/134.mp3)

秋，七月。

---

![](assets/audios/05/135.mp3)

冬，大雨雪。

---

![](assets/audios/05/136.mp3)

十年，春，狄灭温，苏子无信也。苏子叛王即狄，又不能于狄，狄人伐之，王不救，故灭。苏子奔卫。

---

![](assets/audios/05/137.mp3)

夏，四月，周公忌父、王子党会齐隰朋立晋侯。晋侯杀里克以说。将杀里克，公使谓之曰： __「微子，则不及此。虽然，子杀二君与一大夫，为子君者，不亦难乎？」__ 对曰： __「不有废也，君何以兴？欲加之罪，其无辞乎？臣闻命矣。」__ 伏剑而死。于是丕郑聘于秦，且谢缓赂，故不及。

---

![](assets/audios/05/138.mp3)

晋侯改葬共太子。秋，狐突适下国，遇太子。太子使登，仆，而告之曰： __「夷吾无礼，余得请于帝矣，将以晋畀秦，秦将祀余。」__ 对曰： __「臣闻之：『神不歆非类，民不祀非族。』君祀无乃殄乎？且民何罪？失刑、乏祀，君其图之！」__ 君曰： __「诺。吾将复请。七日，新城西偏将有巫者而见我焉。」__ 许之，遂不见。及期而往，告之曰： __「帝许我罚有罪矣，敝于韩。」__ 

---

![](assets/audios/05/139.mp3)

丕郑之如秦也，言于秦伯曰： __「吕甥、郤称、冀芮实为不从，若重问以召之，臣出晋君，君纳重耳，蔑不济矣。」__ 冬，秦伯使泠至报、问，且召三子。郤芮曰： __「币重而言甘，诱我也。」__ 遂杀丕郑、祁举及七舆大夫：左行共华、右行贾华、叔坚、骓歂、累虎、特宫、山祁，皆里、丕之党也。丕豹奔秦，言于秦伯曰： __「晋侯背大主而忌小怨，民弗与也。伐之，必出。」__ 公曰： __「失众，焉能杀？违祸，谁能出君？」__ 

---

## 僖公 僖公十有一年

---

![](assets/audios/05/141.mp3)

春，晋杀其大夫丕郑父。

---

![](assets/audios/05/142.mp3)

夏，公及夫人姜氏会齐侯于阳谷。

---

![](assets/audios/05/143.mp3)

秋，八月，大雩。

---

![](assets/audios/05/144.mp3)

冬，楚人伐黄。

---

![](assets/audios/05/145.mp3)

十一年，春，晋侯使以丕郑之乱来告。

---

![](assets/audios/05/146.mp3)

天王使召武公、内史过赐晋侯命，受玉惰。过归，告王曰： __「晋侯其无后乎！王赐之命，而惰于受瑞，先自弃也已，其何继之有？礼，国之干也；敬，礼之舆也。不敬，则礼不行；礼不行，则上下昏，何以长世？」__ 

---

![](assets/audios/05/147.mp3)

夏，扬、拒、泉、皋、伊、雒之戎同伐京师，入王城，焚东门，王子带召之也。秦、晋伐戎以救周。秋，晋侯平戎于王。

---

![](assets/audios/05/148.mp3)

黄人不归楚贡。冬，楚人伐黄。

---

## 僖公 僖公十有二年

---

![](assets/audios/05/150.mp3)

春，王三月庚午，日有食之。

---

![](assets/audios/05/151.mp3)

夏，楚人灭黄。

---

![](assets/audios/05/152.mp3)

秋，七月。

---

![](assets/audios/05/153.mp3)

冬，十有二月丁丑，陈侯杵臼卒。

---

![](assets/audios/05/154.mp3)

僖公十二年，春，诸侯城卫楚丘之郛，惧狄难也。

---

![](assets/audios/05/155.mp3)

黄人恃诸侯之睦于齐也，不共楚职，曰： __「自郢及我九百里，焉能害我？」__ 夏，楚灭黄。

---

![](assets/audios/05/156.mp3)

王以戎难故，讨王子带。秋，王子带奔齐。

---

![](assets/audios/05/157.mp3)

冬，齐侯使管夷吾平戎于王，使隰朋平戎于晋。王以上卿之礼飨管仲。管仲辞曰： __「臣，贱有司也。有天子之二守国、高在，若节春秋来承王命，何以礼焉？陪臣敢辞。」__ 王曰： __「舅氏！余嘉乃勋！应乃懿德，谓督不忘。往践乃职，无逆朕命！」__ 管仲受下卿之礼而还。君子曰： __「管氏之世祀也宜哉！让不忘其上。《诗》曰：『恺悌君子，神所劳矣。』」__ 

---

## 僖公 僖公十有三年

---

![](assets/audios/05/159.mp3)

春，狄侵卫。

---

![](assets/audios/05/160.mp3)

夏，四月，葬陈宣公。

---

![](assets/audios/05/161.mp3)

公会齐侯、宋公、陈侯、卫侯、郑伯、许男、曹伯于咸。

---

![](assets/audios/05/162.mp3)

秋，九月，大雩。

---

![](assets/audios/05/163.mp3)

冬，公子友如齐。

---

![](assets/audios/05/164.mp3)

十三年，春，齐侯使仲孙湫聘于周，且言王子带。事毕，不与王言。归，复命曰： __「未可。王怒未怠，其十年乎？不十年，王弗召也。」__ 

---

![](assets/audios/05/165.mp3)

夏，会于咸，淮夷病杞故，且谋王室也。

---

![](assets/audios/05/166.mp3)

秋，为戎难故，诸侯戍周。齐仲孙湫致之。

---

![](assets/audios/05/167.mp3)

冬，晋荐饥，使乞籴于秦。秦伯谓子桑： __「与诸乎？」__ 对曰： __「重施而报，君将何求？重施而不报，其民必携；携而讨焉，无众必败。」__ 谓百里： __「与诸乎？」__ 对曰： __「天灾流行，国家代有。救灾恤邻，道也。行道有福。」__ 丕郑之子豹在秦，请伐晋。秦伯曰： __「其君是恶，其民何罪？」__ 秦于是乎输粟于晋，自雍及绛相继，命之曰 __「泛舟之役」__ 。

---

## 僖公 僖公十有四年

---

![](assets/audios/05/169.mp3)

春，诸侯城缘陵。

---

![](assets/audios/05/170.mp3)

夏，六月，季姬及鄫子遇于防。使鄫子来朝。

---

![](assets/audios/05/171.mp3)

秋，八月辛卯，沙鹿崩。

---

![](assets/audios/05/172.mp3)

冬，蔡侯肸卒。

---

![](assets/audios/05/173.mp3)

十四年，春，诸侯城缘陵而迁杞焉，不书其人，有阙也。

---

![](assets/audios/05/174.mp3)

鄫季姬来宁，公怒，止之，以鄫子之不朝也。夏，遇于防，而使来朝。

---

![](assets/audios/05/175.mp3)

秋，八月辛卯，沙鹿崩。晋卜偃曰： __「期年将有大咎，几亡国。」__ 

---

![](assets/audios/05/176.mp3)

冬，秦饥，使乞籴于晋，晋人弗与。庆郑曰： __「背施，无亲；幸灾，不仁；贪爱，不祥；怒邻，不义。四德皆失，何以守国？」__ 虢射曰： __「皮之不存，毛将安傅？」__ 庆郑曰： __「弃信背邻，患孰恤之？无信，患作；失援，必毙。是则然矣。」__ 虢射曰： __「无损于怨，而厚于寇，不如勿与。」__ 庆郑曰： __「背施幸灾，民所弃也。」__ 近犹雠之，况怨敌乎？」__ 弗听。退曰： __「君其悔是哉！」__ 

---

## 僖公 僖公十有五年

---

![](assets/audios/05/178.mp3)

春，王正月，公如齐。

---

![](assets/audios/05/179.mp3)

楚人伐徐。

---

![](assets/audios/05/180.mp3)

三月，公会齐侯、宋公、陈侯、卫侯、郑伯、许男、曹伯盟于牡丘，遂次于匡。公孙敖帅师及诸侯之大夫救徐。

---

![](assets/audios/05/181.mp3)

夏，五月，日有食之。

---

![](assets/audios/05/182.mp3)

秋，七月，齐师、曹师伐厉。

---

![](assets/audios/05/183.mp3)

八月，螽。

---

![](assets/audios/05/184.mp3)

九月，公至自会。

---

![](assets/audios/05/185.mp3)

季姬归于鄫。

---

![](assets/audios/05/186.mp3)

己卯晦，震夷伯之庙。

---

![](assets/audios/05/187.mp3)

冬，宋人伐曹。

---

![](assets/audios/05/188.mp3)

楚人败徐于娄林。

---

![](assets/audios/05/189.mp3)

十有一月壬戌，晋侯及秦伯战于韩，获晋侯。

---

![](assets/audios/05/190.mp3)

十五年，春，楚人伐徐，徐即诸夏故也。三月，盟于牡丘，寻葵丘之盟，且救徐也。孟穆伯帅师及诸侯之师救徐，诸侯次于匡以待之。

---

![](assets/audios/05/191.mp3)

夏，五月，日有食之。不书朔与日，官失之也。

---

![](assets/audios/05/192.mp3)

秋，伐厉，以救徐也。

---

![](assets/audios/05/193.mp3)

晋侯之入也，秦穆姬属贾君焉，且曰： __「尽纳群公子。」__ 晋侯烝于贾君，又不纳群公子，是以穆姬怨之。晋侯许赂中大夫，既而皆背之。赂秦伯以河外列城五，东尽虢略，南及华山，内及解梁城，既而不与。晋饥，秦输之粟；秦饥，晋闭之籴，故秦伯伐晋。卜徒父筮之，吉： __「涉河，侯车败。」__ 诘之。对曰： __「乃大吉也。三败，必获晋君。其卦遇蛊曰：『千乘三去，三去之余，获其雄狐。』夫狐蛊，必其君也。蛊之贞，风也；其悔，山也。岁云秋矣，我落其实，而取其材，所以克也。实落材亡，不败，何待？」__ 

---

![](assets/audios/05/194.mp3)

僖公三败及韩。晋侯谓庆郑曰： __「寇深矣，若之何？」__ 对曰： __「君实深之，可若何？」__ 公曰： __「不孙！」__ 卜右，庆郑吉，弗使。步扬御戎，家仆徒为右。乘小驷，郑入也。庆郑曰： __「古者大事，必乘其产。生其水土，而知其人心；安其教训，而服习其道；唯所纳之，无不如志。今乘异产，以从戎事，及惧而变，将与人易。乱气狡愤，阴血周作，张脉偾兴，外强中干。进退不可，周旋不能，君必悔之。」__ 弗听。

---

![](assets/audios/05/195.mp3)

九月，晋侯逆秦师，使韩简视师。复曰： __「师少于我，鬭士倍我。」__ 公曰： __「何故？」__ 对曰： __「出因其资，入用其宠，饥食其粟，三施而无报，是以来也。今又击之，我怠、秦奋，倍犹未也。」__ 公曰： __「一夫不可狃，况国乎？」__ 遂使请战，曰： __「寡人不佞，能合其众而不能离也。君若不还，无所逃命。」__ 秦伯使公孙枝对曰： __「君之未入，寡人惧之；入而未定列，犹吾忧也。茍列定矣，敢不承命？」__ 韩简退曰： __「吾幸而得囚。」__ 

---

![](assets/audios/05/196.mp3)

壬戌，战于韩原。晋戎马还泞而止。公号庆郑，庆郑曰： __「愎谏、违卜，固败是求，又何逃焉？」__ 遂去之。梁由靡御韩简，虢射为右，辂秦伯，将止之。郑以救公误之，遂失秦伯。秦获晋侯以归。晋大夫反首拔舍从之。秦伯使辞焉，曰： __「二三子何其戚也！寡人之从君而西也，亦晋之妖梦是践，岂敢以至？」__ 晋大夫三拜稽首曰： __「君履后土而戴皇天，皇天后土实闻君之言，群臣敢在下风。」__ 穆姬闻晋侯将至，以太子䓨、弘与女简璧登台而履薪焉。使以免服衰绖逆，且告曰： __「上天降灾，使我两君匪以玉帛相见，而以兴戎。若晋君朝以入，则婢子夕以死；夕以入，则朝以死。唯君裁之！」__ 乃舍诸灵台。

---

![](assets/audios/05/197.mp3)

大夫请以入。公曰： __「获晋侯以厚归也；既而丧归，焉用之？大夫其何有焉？且晋人戚忧以重我，天地以要我。不图晋忧，重其怒也；我食吾言，背天地也。重怒难任，背天不祥，必归晋君。」__ 公子絷曰： __「不如杀之，无聚慝焉。」__ 子桑曰： __「归之而质其太子，必得大成。晋未可灭，而杀其君，只以成恶。且史佚有言曰：『无始祸，无怙乱，无重怒。』重怒难任，陵人不祥。」__ 乃许晋平。

---

![](assets/audios/05/198.mp3)

晋侯使郤乞告瑕吕饴甥，且召之。子金教之言曰： __「朝国人而以君命赏。且告之曰：『孤虽归，辱社稷矣，其卜贰圉也。』」__ 众皆哭，晋于是乎作爰田。吕甥曰： __「君亡之不恤，而群臣是忧，惠之至也，将若君何？」__ 众曰： __「何为而可？」__ 对曰： __「征缮以辅孺子。诸侯闻之，丧君有君，群臣辑睦，甲兵益多。好我者劝，恶我者惧，庶有益乎！」__ 众说，晋于是乎作州兵。

---

![](assets/audios/05/199.mp3)

初，晋献公筮嫁伯姬于秦，遇归妹之睽。史苏占之，曰： __「不吉。其繇曰：『士刲羊，亦无盲也；女承筐，亦无贶也。西邻责言，不可偿也。』归妹之睽，犹无相也。震之离，亦离之震。为雷为火，为嬴败姬。车说其輹，火焚其旗，不利行师，败于宗丘。归妹睽孤，寇张之弧。侄其从姑，六年其逋，逃归其国，而弃其家，明年其死于高梁之虚。」__ 及惠公在秦，曰： __「先君若从史苏之占，吾不及此夫！」__ 韩简侍，曰： __「龟，象也；筮，数也。物生而后有象，象而后有滋，滋而后有数。先君之败德，及可数乎？史苏是占，勿从何益？《诗》曰：『下民之孽，匪降自天。僔沓背憎，职竞由人。』」__ 

---

![](assets/audios/05/200.mp3)

震夷伯之庙，罪之也，于是展氏有隐慝焉。

---

![](assets/audios/05/201.mp3)

冬，宋人伐曹，讨旧怨也。

---

![](assets/audios/05/202.mp3)

楚败徐于娄林，徐恃救也。

---

![](assets/audios/05/203.mp3)

十月，晋阴饴甥会秦伯，盟于王城。秦伯曰： __「晋国和乎？」__ 对曰： __「不和。小人耻失其君而悼丧其亲，不惮征缮以立圉也，曰：『必报雠，宁事戎狄。』君子爱其君而知其罪，不惮征缮以待秦命，曰：『必报德，有死无二。』以此不和。」__ 秦伯曰： __「国谓君何？」__ 对曰： __「小人戚，谓之不免；君子恕，以为必归。小人曰：『我毒秦，秦岂归君？』君子曰：『我知罪矣，秦必归君。』贰而执之，服而舍之，德莫厚焉，刑莫威焉。服者怀德，贰者畏刑，此一役也，秦可以霸。纳而不定，废而不立，以德为怨，秦不其然。」__ 秦伯曰： __「是吾心也。」__ 改馆晋侯，馈七牢焉。

---

![](assets/audios/05/204.mp3)

僖公蛾析谓庆郑曰： __「盍行乎？」__ 对曰： __「陷君于败，败而不死，又使失刑，非人臣也。臣而不臣，行将焉入？」__ 十一月，晋侯归。丁丑，杀庆郑而后入。是岁，晋又饥，秦伯又饩之粟，曰： __「吾怨其君，而矜其民。且吾闻唐叔之封也，箕子曰：『其后必大。』晋其庸可冀乎？姑树德焉，以待能者。」__ 于是秦始征晋河东，置官司焉。

---

## 僖公 僖公十有六年

---

![](assets/audios/05/206.mp3)

春，王正月戊申朔，陨石于宋五。是月，六鹢退飞，过宋都。

---

![](assets/audios/05/207.mp3)

三月壬申，公子季友卒。

---

![](assets/audios/05/208.mp3)

夏，四月丙申，鄫季姬卒。

---

![](assets/audios/05/209.mp3)

秋，七月甲子，公孙兹卒。

---

![](assets/audios/05/210.mp3)

冬，十有二月，公会齐侯、宋公、陈侯、卫侯、郑伯、许男、邢侯、曹伯于淮。

---

![](assets/audios/05/211.mp3)

十六年，春，陨石于宋五，陨星也。六鹢退飞，过宋都，风也。周内史叔兴聘于宋，宋襄公问焉，曰： __「是何祥也？吉凶焉在？」__ 对曰： __「今兹鲁多大丧，明年齐有乱，君将得诸侯而不终。」__ 退而告人曰： __「君失问。是阴阳之事，非吉凶所生也。吉凶由人。吾不敢逆君故也。」__ 

---

![](assets/audios/05/212.mp3)

夏，齐伐厉，不克，救徐而还。

---

![](assets/audios/05/213.mp3)

秋，狄侵晋，取狐、厨、受铎、涉汾及昆都，因晋败也。

---

![](assets/audios/05/214.mp3)

王以戎难告于齐。齐征诸侯而戍周。

---

![](assets/audios/05/215.mp3)

冬，十一月乙卯，郑杀子华。

---

![](assets/audios/05/216.mp3)

十二月，会于淮，谋鄫，且东略也。城鄫，役人病，有夜登丘而呼曰： __「齐有乱！」__ 不果城而还。

---

## 僖公 僖公十有七年

---

![](assets/audios/05/218.mp3)

春，齐人、徐人伐英氏。夏，灭项。

---

![](assets/audios/05/219.mp3)

秋，夫人姜氏会齐侯于卞。

---

![](assets/audios/05/220.mp3)

九月，公至自会。

---

![](assets/audios/05/221.mp3)

冬，十有二月乙亥，齐侯小白卒。

---

![](assets/audios/05/222.mp3)

十七年，春，齐人为徐伐英氏，以报娄林之役也。

---

![](assets/audios/05/223.mp3)

夏，晋太子圉为质于秦，秦归河东而妻之。惠公之在梁也，梁伯妻之。梁嬴孕，过期。卜招父与其子卜之。其子曰： __「将生一男一女。」__ 招曰： __「然。男为人臣，女为人妾。」__ 故名男曰圉，女曰妾。及子圉西质，妾为宦女焉。

---

![](assets/audios/05/224.mp3)

师灭项。淮之会，公有诸侯之事，未归，而取项。齐人以为讨，而止公。

---

![](assets/audios/05/225.mp3)

秋，声姜以公故，会齐侯于卞。九月，公至。书曰 __「至自会」__ ，犹有诸侯之事焉，且讳之也。

---

![](assets/audios/05/226.mp3)

齐侯之夫人三，王姬、徐嬴、蔡姬皆无子。齐侯好内，多内宠，内嬖如夫人者六人：长卫姬，生武孟；少卫姬，生惠公；郑姬，生孝公；葛嬴，生昭公；密姬，生懿公；宋华子，生公子雍。公与管仲属孝公于宋襄公，以为太子。雍巫有宠于卫共姬，因寺人貂以荐羞于公，亦有宠。公许之立武孟。管仲卒，五公子皆求立。冬十月乙亥，齐桓公卒。易牙入，与寺人貂因内宠以杀群吏，而立公子无亏。孝公奔宋。十二月乙亥，赴。辛巳，夜殡。

---

## 僖公 僖公十有八年

---

![](assets/audios/05/228.mp3)

春，王正月，宋公、曹伯、卫人、邾人伐齐。

---

![](assets/audios/05/229.mp3)

夏，师救齐。

---

![](assets/audios/05/230.mp3)

五月戊寅，宋师及齐师战于甗。齐师败绩。

---

![](assets/audios/05/231.mp3)

狄救齐。

---

![](assets/audios/05/232.mp3)

秋，八月丁亥，葬齐桓公。

---

![](assets/audios/05/233.mp3)

冬，邢人、狄人伐卫。

---

![](assets/audios/05/234.mp3)

十八年，春，宋襄公以诸侯伐齐。三月，齐人杀无亏。

---

![](assets/audios/05/235.mp3)

郑伯始朝于楚。楚子赐之金，既而悔之，与之盟曰： __「无以铸兵！」__ 故以铸三钟。

---

![](assets/audios/05/236.mp3)

齐人将立孝公，不胜四公子之徒，遂与宋人战。夏，五月，宋败齐师于甗，立孝公而还。秋，八月，葬齐桓公。

---

![](assets/audios/05/237.mp3)

冬，邢人、狄人伐卫，围菟圃。卫侯以国让父兄子弟及朝众，曰： __「茍能治之，毁请从焉。」__ 众不可，而后师于訾娄。狄师还。

---

![](assets/audios/05/238.mp3)

梁伯益其国而不能实也，命曰新里，秦取之。

---

## 僖公 僖公十有九年

---

![](assets/audios/05/240.mp3)

春，王三月，宋人执滕子婴齐。

---

![](assets/audios/05/241.mp3)

夏，六月，宋公、曹人、邾人盟于曹南。

---

![](assets/audios/05/242.mp3)

鄫子会盟于邾。己酉，邾人执鄫子，用之。

---

![](assets/audios/05/243.mp3)

秋，宋人围曹。

---

![](assets/audios/05/244.mp3)

卫人伐邢。

---

![](assets/audios/05/245.mp3)

冬，会陈人、蔡人、楚人、郑人，盟于齐。

---

![](assets/audios/05/246.mp3)

梁亡。

---

![](assets/audios/05/247.mp3)

僖公十九年，春，遂城而居之。

---

![](assets/audios/05/248.mp3)

宋人执滕宣公。

---

![](assets/audios/05/249.mp3)

夏，宋公使邾文公用鄫子于次睢之社，欲以属东夷。司马子鱼曰： __「古者六畜不相为用，小事不用大牲，而况敢用人乎？祭祀以为人也。民，神之主也。用人，其谁飨之？齐桓公存三亡国以属诸侯，义士犹曰薄德，今一会而虐二国之君，又用诸淫昏之鬼，将以求霸，不亦难乎？得死为幸。」__ 

---

![](assets/audios/05/250.mp3)

秋，卫人伐邢，以报菟圃之役。于是卫大旱，卜有事于山川，不吉。宁庄子曰： __「昔周饥，克殷而年丰。今邢方无道，诸侯无伯，天其或者欲使卫讨邢乎？」__ 从之。师兴而雨。

---

![](assets/audios/05/251.mp3)

宋人围曹，讨不服也。子鱼言于宋公曰： __「文王闻崇德乱而伐之，军三旬而不降。退修教而复伐之，因垒而降。《诗》曰：『刑于寡妻，至于兄弟，以御于家邦。』今君德无乃犹有所阙，而以伐人，若之何？盍姑内省德乎，无阙而后动。」__ 

---

![](assets/audios/05/252.mp3)

陈穆公请修好于诸侯，以无忘齐桓之德。冬，盟于齐，修桓公之好也。

---

![](assets/audios/05/253.mp3)

梁亡，不书其主，自取之也。初，梁伯好土功，亟城而弗处。民罢而弗堪，则曰： __「某寇将至，乃沟公宫。」__ 曰： __「秦将袭我。」__ 民惧而溃，秦遂取梁。

---

## 僖公 僖公二十年

---

![](assets/audios/05/255.mp3)

春，新作南门。

---

![](assets/audios/05/256.mp3)

夏，郜子来朝。

---

![](assets/audios/05/257.mp3)

五月乙巳，西宫灾。

---

![](assets/audios/05/258.mp3)

郑人入滑。

---

![](assets/audios/05/259.mp3)

秋，齐人、狄人盟于邢。

---

![](assets/audios/05/260.mp3)

冬，楚人伐随。

---

![](assets/audios/05/261.mp3)

二十年春，新作南门。书不时也。凡启塞，从时。

---

![](assets/audios/05/262.mp3)

滑人叛郑，而服于卫。夏，郑公子士、泄堵寇帅师入滑。

---

![](assets/audios/05/263.mp3)

秋，齐、狄盟于邢，为邢谋卫难也。于是卫方病邢。

---

![](assets/audios/05/264.mp3)

随以汉东诸侯叛楚。冬，楚国斗谷於菟帅师伐随，取成而还。君子曰： __「随之见伐，不量力也。量力而动，其过鲜矣。善败由己，而由人乎哉？《诗》曰：『岂不夙夜，谓行多露。』」__ 

---

![](assets/audios/05/265.mp3)

宋襄公欲合诸侯。臧文仲闻之曰： __「以欲从人，则可；以人从欲，鲜济。」__ 

---

## 僖公 僖公二十有一年

---

![](assets/audios/05/267.mp3)

春，狄侵卫。

---

![](assets/audios/05/268.mp3)

宋人、齐人、楚人盟于鹿上。

---

![](assets/audios/05/269.mp3)

夏，大旱。

---

![](assets/audios/05/270.mp3)

秋，宋公、楚子、陈侯、蔡侯、郑伯、许男、曹伯会于盂。执宋公以伐宋。

---

![](assets/audios/05/271.mp3)

冬，公伐邾。

---

![](assets/audios/05/272.mp3)

楚人使宜申来献捷。

---

![](assets/audios/05/273.mp3)

十有二月癸丑，公会诸侯盟于薄，释宋公。

---

![](assets/audios/05/274.mp3)

二十一年，春，宋人为鹿上之盟，以求诸侯于楚。楚人许之。公子目夷曰： __「小国争盟，祸也。宋其亡乎！幸而后败。」__ 

---

![](assets/audios/05/275.mp3)

夏，大旱。公欲焚巫、尫。臧文仲曰： __「非旱备也。修城郭、贬食、省用、务穑、劝分，此其务也。巫、尫何为？天欲杀之，则如勿生；若能为旱，焚之滋甚。」__ 公从之。是岁也，饥而不害。

---

![](assets/audios/05/276.mp3)

秋，诸侯会宋公于盂。子鱼曰： __「祸其在此乎！君欲已甚，其何以堪之？」__ 于是楚执宋公以伐宋。冬，会于薄以释之。子鱼曰： __「祸犹未也，未足以惩君。」__ 

---

![](assets/audios/05/277.mp3)

任、宿、须句、颛臾，风姓也，实司大皞与有济之祀，以服事诸夏。邾人灭须句。须句子来奔，因成风也。成风为之言于公曰： __「崇明祀，保小寡，周礼也；蛮夷猾夏，周祸也。若封须句，是崇皞、济而修祀纾祸也。」__ 

---

## 僖公 僖公二十有二年

---

![](assets/audios/05/279.mp3)

春，公伐邾，取须句。

---

![](assets/audios/05/280.mp3)

夏，宋公、卫侯、许男、滕子伐郑。

---

![](assets/audios/05/281.mp3)

秋，八月丁未，及邾人战于升陉。

---

![](assets/audios/05/282.mp3)

冬，十有一月己巳朔，宋公及楚人战于泓，宋师败绩。

---

![](assets/audios/05/283.mp3)

二十二年，春，伐邾，取须句，反其君焉，礼也。

---

![](assets/audios/05/284.mp3)

三月，郑伯如楚。

---

![](assets/audios/05/285.mp3)

夏，宋公伐郑。子鱼曰： __「所谓祸在此矣。」__ 

---

![](assets/audios/05/286.mp3)

初，平王之东迁也，辛有适伊川，见被髪而祭于野者，曰： __「不及百年，此其戎乎！其礼先亡矣。」__ 秋，秦、晋迁陆浑之戎于伊川。

---

![](assets/audios/05/287.mp3)

晋太子圉为质于秦，将逃归，谓嬴氏曰： __「与子归乎？」__ 对曰： __「子，晋太子，而辱于秦。子之欲归，不亦宜乎？寡君之使婢子侍执巾栉，以固子也。从子而归，弃君命也。不敢从，亦不敢言。」__ 遂逃归。

---

![](assets/audios/05/288.mp3)

富辰言于王曰： __「请召大叔。《诗》曰：『协比其邻，婚姻孔云。』吾兄弟之不协，焉能怨诸侯之不睦？」__ 王说。王子带自齐复归于京师，王召之也。

---

![](assets/audios/05/289.mp3)

邾人以须句故出师。公卑邾，不设备而御之。臧文仲曰： __「国无小，不可易也。无备，虽众，不可恃也。《诗》曰：『战战兢兢，如临深渊，如履薄冰。』又曰：『敬之敬之！天惟显思，命不易哉！』先王之明德，犹无不难也，无不惧也，况我小国乎！君其无谓邾小，蜂虿有毒，而况国乎！」__ 弗听。八月丁未，公及邾师战于升陉，我师败绩。邾人获公胄，县诸鱼门。

---

![](assets/audios/05/290.mp3)

楚人伐宋以救郑。宋公将战，大司马固谏曰： __「天之弃商久矣，君将兴之，弗可赦也已。」__ 弗听。冬，十一月己巳朔，宋公及楚人战于泓。宋人既成列，楚人未既济。司马曰： __「彼众我寡，及其未既济也，请击之。」__ 公曰： __「不可。」__ 既济而未成列，又以告。公曰： __「未可。」__ 既陈而后击之，宋师败绩。公伤股。门官歼焉。

---

![](assets/audios/05/291.mp3)

国人皆咎公。公曰： __「君子不重伤，不禽二毛。古之为军也，不以阻隘也。寡人虽亡国之余，不鼓不成列。」__ 子鱼曰： __「君未知战，勍敌之人，隘而不列，天赞我也；阻而鼓之，不亦可乎？犹有惧焉。且今之勍者，皆吾敌也。虽及胡耇，获则取之，何有于二毛？明耻、教战，求杀敌也。伤未及死，如何勿重？若爱重伤，则如勿伤；爱其二毛，则如服焉。三军以利用也，金鼓以声气也。利而用之，阻隘可也；声盛致志，鼓儳可也。」__ 

---

![](assets/audios/05/292.mp3)

丙子晨，郑文夫人芈氏、姜氏劳楚子于柯泽。楚子使师缙示之俘馘。君子曰： __「非礼也。妇人送迎不出门，见兄弟不逾阈，戎事不迩女器。」__ 丁丑，楚子入享于郑，九献，庭实旅百，加笾豆六品。享毕，夜出，文芈送于军。取郑二姬以归。叔詹曰： __「楚王其不没乎！为礼卒于无别。无别不可谓礼。将何以没？」__ 诸侯是以知其不遂霸也。

---

## 僖公 僖公二十有三年

---

![](assets/audios/05/294.mp3)

春，齐侯伐宋，围缗。

---

![](assets/audios/05/295.mp3)

夏，五月庚寅，宋公兹父卒。

---

![](assets/audios/05/296.mp3)

秋，楚人伐陈。

---

![](assets/audios/05/297.mp3)

冬，十有一月，杞子卒。

---

![](assets/audios/05/298.mp3)

二十三年，春，齐侯伐宋，围缗，以讨其不与盟于齐也。

---

![](assets/audios/05/299.mp3)

夏，五月，宋襄公卒，伤于泓故也。

---

![](assets/audios/05/300.mp3)

秋，楚成得臣帅师伐陈，讨其贰于宋也。遂取焦、夷，城顿而还。子文以为之功，使为令尹。叔伯曰： __「子若国何？」__ 对曰： __「吾以靖国也。夫有大功而无贵仕，其人能靖者与有几？」__ 

---

![](assets/audios/05/301.mp3)

九月，晋惠公卒。怀公立，命无从亡人，期，期而不至，无赦。狐突之子毛及偃从重耳在秦，弗召。冬，怀公执狐突，曰： __「子来则免。」__ 对曰： __「子之能仕，父教之忠，古之制也。策名、委质，贰乃辟也。今臣之子，名在重耳，有年数矣。若又召之，教之贰也。父教子贰，何以事君？刑之不滥，君之明也，臣之愿也。淫刑以逞，谁则无罪？臣闻命矣。」__ 乃杀之。卜偃称疾不出，曰： __「周书有之：『乃大明服。』己则不明，而杀人以逞，不亦难乎？民不见德，而唯戮是闻，其何后之有？」__ 

---

![](assets/audios/05/302.mp3)

十一月，杞成公卒。书曰 __「子」__ ，杞夷也。不书名，未同盟也。凡诸侯同盟，死则赴以名，礼也。赴以名，则亦书之，不然则否，辟不敏也。

---

![](assets/audios/05/303.mp3)

晋公子重耳之及于难也，晋人伐诸蒲城。蒲城人欲战，重耳不可，曰： __「保君父之命而享其生禄，于是乎得人。有人而校，罪莫大焉。吾其奔也。」__ 遂奔狄。从者狐偃、赵衰、颠颉、魏武子、司空季子。狄人伐𪪞咎如，获其二女叔隗、季隗，纳诸公子。公子取季隗，生伯儵、叔刘，以叔隗妻赵衰，生盾。将适齐，谓季隗曰： __「待我二十五年，不来而后嫁。」__ 对曰： __「我二十五年矣，又如是而嫁，则就木焉。请待子。」__ 处狄十二年而行。

---

![](assets/audios/05/304.mp3)

僖公过卫，卫文公不礼焉。出于五鹿，乞食于野人，野人与之块。公子怒，欲鞭之。子犯曰： __「天赐也。」__ 稽首受而载之。及齐，齐桓公妻之，有马二十乘。公子安之。从者以为不可。将行，谋于桑下。蚕妾在其上，以告姜氏。姜氏杀之，而谓公子曰： __「子有四方之志，其闻之者，吾杀之矣。」__ 公子曰： __「无之。」__ 姜曰： __「行也！怀与安，实败名。」__ 公子不可。姜与子犯谋，醉而遣之。醒，以戈逐子犯。

---

![](assets/audios/05/305.mp3)

及曹，曹共公闻其骈胁，欲观其裸。浴，薄而观之。僖负羁之妻曰： __「吾观晋公子之从者，皆足以相国。若以相，夫子必反其国。反其国，必得志于诸侯。得志于诸侯，而诛无礼，曹其首也。子盍蚤自贰焉！」__ 乃馈盘飧、飧璧焉。公子受飧反璧。及宋，宋襄公赠之以马二十乘。

---

![](assets/audios/05/306.mp3)

及郑，郑文公亦不礼焉。叔詹谏曰： __「臣闻天之所启，人弗及也。晋公子有三焉，天其或者将建诸，君其礼焉！男女同姓，其生不蕃。晋公子，姬出也，而至于今，一也。离外之患，而天不靖晋国，殆将启之，二也。有三士，足以上人，而从之，三也。晋、郑同侪，其过子弟固将礼焉，况天之所启乎！」__ 弗听。

---

![](assets/audios/05/307.mp3)

及楚，楚子飨之曰： __「公子若反晋国，则何以报不谷？」__ 对曰： __「子、女、玉、帛，则君有之；羽、毛、齿、革，则君地生焉。其波及晋国者，君之余也；其何以报君？」__ 曰： __「虽然，何以报我？」__ 对曰： __「若以君之灵，得反晋国。晋、楚治兵，遇于中原，其辟君三舍。若不获命，其左执鞭、弭，右属櫜、鞬，以与君周旋。」__ 子玉请杀之。楚子曰： __「晋公子广而俭，文而有礼。其从者肃而宽，忠而能力。晋侯无亲，外内恶之。吾闻姬姓唐叔之后，其后衰者也，其将由晋公子乎！天将兴之，谁能废之？违天必有大咎。」__ 乃送诸秦。

---

![](assets/audios/05/308.mp3)

秦伯纳女五人，怀嬴与焉。奉匜沃盥，既而挥之。怒，曰： __「秦、晋，匹也，何以卑我？」__ 公子惧，降服而囚。他日，公享之。子犯曰： __「吾不如衰之文也，请使衰从。」__ 公子赋《河水》。公赋《六月》。赵衰曰： __「重耳拜赐！」__ 公子降，拜，稽首，公降一级而辞焉。衰曰： __「君称所以佐天子者命重耳，重耳敢不拜？」__ 

---

## 僖公 僖公二十有四年

---

![](assets/audios/05/310.mp3)

春，王正月。

---

![](assets/audios/05/311.mp3)

秋，七月。

---

![](assets/audios/05/312.mp3)

冬，天王出居于郑。

---

![](assets/audios/05/313.mp3)

晋侯夷吾卒。

---

![](assets/audios/05/314.mp3)

二十四年，春，王正月，秦伯纳之。不书，不告入也。及河，子犯以璧授公子，曰： __「臣负羁绁从君巡于天下，臣之罪甚多矣，臣犹知之，而况君乎？请由此亡。」__ 公子曰： __「所不与舅氏同心者，有如白水！」__ 投其璧于河。济河，围令狐，入桑泉，取臼衰。二月甲午，晋师军于庐柳。秦伯使公子絷如晋师。师退，军于郇。辛丑，狐偃及秦、晋之大夫盟于郇。壬寅，公子入于晋师。丙午，入于曲沃。丁未，朝于武宫。戊申，使杀怀公于高梁。不书，亦不告也。

---

![](assets/audios/05/315.mp3)

僖公吕郤畏偪，将焚公宫而弑晋侯。寺人披请见。公使让之，且辞焉，曰： __「蒲城之役，君命一宿，女即至。其后余从狄君以田渭滨，女为惠公来求杀余，命女三宿，女中宿至。虽有君命，何其速也？夫袪犹在。女其行乎！」__ 对曰： __「臣谓君之入也，其知之矣。若犹未也，又将及难。君命无二，古之制也。除君之恶，唯力是视。蒲人、狄人，余何有焉？今君即位，其无蒲、狄乎！齐桓公置射钩，而使管仲相。君若易之，何辱命焉？行者甚众，岂唯刑臣？」__ 公见之，以难告。三月，晋侯潜会秦伯于王城。己丑晦，公宫火。瑕甥、郤芮不获公，乃如河上，秦伯诱而杀之。晋侯逆夫人嬴氏以归。秦伯送卫于晋三千人，实纪纲之仆。

---

![](assets/audios/05/316.mp3)

初，晋侯之竖头须，守藏者也。其出也，窃藏以逃，尽用以求纳之。及入，求见。公辞焉以沐。谓仆人曰： __「沐则心覆，心覆则图反，宜吾不得见也。居者为社稷之守，行者为羁绁之仆，其亦可也，何必罪居者？国君而雠匹夫，惧者甚众矣。」__ 仆人以告，公遽见之。狄人归季隗于晋，而请其二子。文公妻赵衰，生原同、屏括、楼婴。赵姬请逆盾与其母，子余辞。姬曰： __「得宠而忘旧，何以使人？必逆之！」__ 固请，许之。来，以盾为才，固请于公，以为嫡子，而使其三子下之；以叔隗为内子，而己下之。

---

![](assets/audios/05/317.mp3)

晋侯赏从亡者，介之推不言禄，禄亦弗及。推曰： __「献公之子九人，唯君在矣。惠、怀无亲，外内弃之。天未绝晋，必将有主。主晋祀者，非君而谁？天实置之，而二三子以为己力，不亦诬乎？窃人之财，犹谓之盗，况贪天之功以为己力乎？下义其罪，上赏其奸；上下相蒙，难与处矣。」__ 其母曰： __「盍亦求之？以死，谁怼？」__ 对曰： __「尤而效之，罪又甚焉。且出怨言，不食其食。」__ 其母曰： __「亦使知之，若何？」__ 对曰： __「言，身之文也。身将隐，焉用文之？是求显也。」__ 其母曰： __「能如是乎？与女偕隐。」__ 遂隐而死。晋侯求之不获。以上绵为之田，曰： __「以志吾过，且旌善人。」__ 

---

![](assets/audios/05/318.mp3)

郑之入滑也，滑人听命。师还，又即卫。郑公子士、泄堵俞弥帅师伐滑。王使伯服、游孙伯如郑请滑。郑伯怨惠王之入而不与厉公爵也，又怨襄王之与卫滑也。故不听王命，而执二子。王怒，将以狄伐郑。富辰谏曰： __「不可。臣闻之：大上以德抚民，其次亲亲，以相及也。昔周公吊二叔之不咸，故封建亲戚以蕃屏周。管、蔡、郕、霍、鲁、卫、毛、聃、郜、雍、曹、滕、毕、原、酆、郇，文之昭也。邘、晋、应、韩，武之穆也。凡、蒋、邢、茅、胙、祭，周公之胤也。召穆公思周德之不类，故纠合宗族于成周而作诗，曰：『常棣之华，鄂不韡韡。凡今之人，莫如兄弟。』其四章曰：『兄弟阋于墙，外御其侮。』如是，则兄弟虽有小忿，不废懿亲。

---

![](assets/audios/05/319.mp3)

 __「今天子不忍小忿以弃郑亲，其若之何？庸勋、亲亲、昵近、尊贤，德之大者也。即聋、从昧、与顽、用嚚，奸之大者也。弃德崇奸，祸之大者也。郑有平、惠之勋，又有厉、宣之亲，弃嬖宠而用三良，于诸姬为近，四德具矣。耳不听五声之和为聋，目不别五色之章为昧，心不则德义之经为顽，口不道忠信之言为嚚。狄皆则之，四奸具矣。周之有懿德也，犹曰『莫如兄弟』，故封建之。其怀柔天下也，犹惧有外侮；捍御侮者，莫如亲亲，故以亲屏周。召穆公亦云。今周德既衰，于是乎又渝周、召，以从诸奸，无乃不可乎？民未忘祸，王又兴之，其若文、武何？」__ 王弗听，使颓叔、桃子出狄师。

---

![](assets/audios/05/320.mp3)

僖公夏，狄伐郑，取栎。王德狄人,将以其女为后。富辰谏曰： __「不可。臣闻之曰：『报者倦矣，施者未厌。』狄固贪惏，王又启之。女德无极，妇怨无终，狄必为患。」__ 王又弗听。初，甘昭公有宠于惠后，惠后将立之，未及而卒。昭公奔齐，王复之，又通于隗氏。王替隗氏。颓叔、桃子曰： __「我实使狄，狄其怨我。」__ 遂奉大叔以狄师攻王。王御士将御之，王曰： __「先后其谓我何？宁使诸侯图之。」__ 王遂出，及坎欿，国人纳之。秋，颓叔、桃子奉大叔以狄师伐周，大败周师，获周公忌父、原伯、毛伯、富辰。王出适郑，处于泛。大叔以隗氏居于温。

---

![](assets/audios/05/321.mp3)

郑子华之弟子臧出奔宋，好聚鹬冠。郑伯闻而恶之，使盗诱之。八月，盗杀之于陈、宋之间。君子曰： __「服之不衷，身之灾也。《诗》曰：『彼己之子，不称其服。』子臧之服，不称也夫！《诗》曰：『自诒伊戚』，其子臧之谓矣。夏书曰：『地平天成』，称也。」__ 

---

![](assets/audios/05/322.mp3)

宋及楚平，宋成公如楚。还，入于郑。郑伯将享之，问礼于皇武子。对曰： __「宋，先代之后也，于周为客，天子有事，膰焉；有丧，拜焉。丰厚可也。」__ 郑伯从之，享宋公，有加，礼也。

---

![](assets/audios/05/323.mp3)

冬，王使来告难，曰： __「不谷不德，得罪于母弟之宠子带，鄙在郑地泛，敢告叔父。」__ 臧文仲对曰： __「天子蒙尘于外，敢不奔问官守？」__ 王使简师父告于晋，使左鄢父告于秦。天子无出，书曰 __「天王出居于郑」__ ，辟母弟之难也。天子凶服、降名，礼也。

---

![](assets/audios/05/324.mp3)

郑伯与孔将鉏、石甲父、侯宣多省视官具于泛，而后听其私政，礼也。

---

![](assets/audios/05/325.mp3)

卫人将伐邢，礼至曰： __「不得其守，国不可得也。我请昆弟仕焉。」__ 乃往，得仕。

---

## 僖公 僖公二十有五年

---

![](assets/audios/05/327.mp3)

春，王正月丙午，卫侯毁灭邢。

---

![](assets/audios/05/328.mp3)

夏，四月癸酉，卫侯毁卒。

---

![](assets/audios/05/329.mp3)

宋荡伯姬来逆妇。

---

![](assets/audios/05/330.mp3)

宋杀其大夫。

---

![](assets/audios/05/331.mp3)

秋，楚人围陈，纳顿子于顿。

---

![](assets/audios/05/332.mp3)

葬卫文公。

---

![](assets/audios/05/333.mp3)

冬，十有二月癸亥，公会卫子、莒庆，盟于洮。

---

![](assets/audios/05/334.mp3)

二十五年，春，卫人伐邢，二礼从国子巡城，掖以赴外，杀之。正月丙午，卫侯毁灭邢。同姓也，故名。礼至为铭曰： __「余掖杀国子，莫余敢止。」__ 

---

![](assets/audios/05/335.mp3)

秦伯师于河上，将纳王。狐偃言于晋侯曰： __「求诸侯莫如勤王。诸侯信之，且大义也。继文之业，而信宣于诸侯，今为可矣。」__ 使卜偃卜之，曰： __「吉。遇黄帝战于阪泉之兆。」__ 公曰： __「吾不堪也。」__ 对曰： __「周礼未改，今之王，古之帝也。」__ 公曰： __「筮之！」__ 筮之，遇大有之睽，曰： __「吉。遇『公用享于天子』之卦。战克而王飨，吉孰大焉？且是卦也，天为泽以当日，天子降心以逆公，不亦可乎？大有去睽而复，亦其所也。」__ 

---

![](assets/audios/05/336.mp3)

晋侯辞秦师而下。三月甲辰，次于阳樊，右师围温，左师逆王。夏四月丁巳，王入于王城。取大叔于温，杀之于隰城。戊午，晋侯朝王。王飨醴，命之宥。请隧，弗许，曰： __「王章也。未有代德，而有二王，亦叔父之所恶也。」__ 与之阳樊、温、原、𪴙茅之田。晋于是始启南阳。阳樊不服，围之。仓葛呼曰： __「德以柔中国，刑以威四夷，宜吾不敢服也。此谁非王之亲姻，其俘之也？」__ 乃出其民。

---

![](assets/audios/05/337.mp3)

秋，秦、晋伐鄀。楚鬭克、屈御寇以申、息之师戍商密。秦人过析，隈入而系舆人，以围商密，昏而傅焉。宵坎血加书，伪与子仪、子边盟者。商密人惧，曰： __「秦取析矣！戍人反矣！」__ 乃降秦师。秦师囚申公子仪、息公子边以归。楚令尹子玉追秦师，弗及。遂围陈，纳顿子于顿。

---

![](assets/audios/05/338.mp3)

冬，晋侯围原，命三日之粮。原不降，命去之。谍出，曰： __「原将降矣。」__ 军史曰： __「请待之。」__ 公曰： __「信，国之宝也，民之所庇也。得原失信，何以庇之？所亡滋多。」__ 退一舍而原降。迁原伯贯于冀。赵衰为原大夫，狐溱为温大夫。

---

![](assets/audios/05/339.mp3)

卫人平莒于我，十二月，盟于洮，修卫文公之好，且及莒平也。

---

![](assets/audios/05/340.mp3)

晋侯问原守于寺人勃鞮，对曰： __「昔赵衰以壶飧从径，馁而弗食。」__ 故使处原。

---

## 僖公 僖公二十有六年

---

![](assets/audios/05/342.mp3)

春，王正月，己未，公会莒子、卫宁速，盟于向。

---

![](assets/audios/05/343.mp3)

齐人侵我西鄙，公追齐师，至酅，弗及。

---

![](assets/audios/05/344.mp3)

夏，齐人伐我北鄙。

---

![](assets/audios/05/345.mp3)

公子遂如楚乞师。

---

![](assets/audios/05/346.mp3)

秋，楚人灭夔，以夔子归。

---

![](assets/audios/05/347.mp3)

冬，楚人伐宋，围缗。公以楚师伐齐，取谷。

---

![](assets/audios/05/348.mp3)

公至自伐齐。

---

![](assets/audios/05/349.mp3)

二十六年，春，王正月，公会莒兹丕公、宁庄子，盟于向，寻洮之盟也。

---

![](assets/audios/05/350.mp3)

齐师侵我西鄙，讨是二盟也。

---

![](assets/audios/05/351.mp3)

夏，齐孝公伐我北鄙，卫人伐齐，洮之盟故也。公使展喜犒师，使受命于展禽。齐侯未入竟，展喜从之，曰： __「寡君闻君亲举玉趾，将辱于敝邑，使下臣犒执事。」__ 齐侯曰： __「鲁人恐乎？」__ 对曰： __「小人恐矣，君子则否。」__ 齐侯曰： __「室如县罄，野无青草，何恃而不恐？」__ 对曰： __「恃先王之命。昔周公、大公股肱周室，夹辅成王。成王劳之，而赐之盟，曰：『世世子孙无相害也！』载在盟府，大师职之。桓公是以纠合诸侯而谋其不协，弥缝其阙而匡救其灾，昭旧职也。及君即位，诸侯之望曰：『其率桓之功！』我敝邑用不敢保聚，曰：『岂其嗣世九年，而弃命废职？其若先君何？君必不然。』恃此以不恐。」__ 齐侯乃还。

---

![](assets/audios/05/352.mp3)

东门襄仲、臧文仲如楚乞师。臧孙见子玉而道之伐齐、宋，以其不臣也。

---

![](assets/audios/05/353.mp3)

夔子不祀祝融与鬻熊，楚人让之。对曰： __「我先王熊挚有疾，鬼神弗赦，而自窜于夔吾是以失楚，又何祀焉？」__ 秋，楚成得臣斗宜申帅师灭夔，以夔子归。

---

![](assets/audios/05/354.mp3)

宋以其善于晋侯也，叛楚即晋。冬，楚令尹子玉、司马子西帅师伐宋，围缗。公以楚师伐齐，取谷。凡师，能左右之曰以。寘桓公子雍于谷，易牙奉之以为鲁援。楚申公叔侯戍之。桓公之子七人，为七大夫于楚。

---

## 僖公 僖公二十有七年

---

![](assets/audios/05/356.mp3)

春，杞子来朝。

---

![](assets/audios/05/357.mp3)

夏，六月庚寅，齐侯昭卒。

---

![](assets/audios/05/358.mp3)

秋，八月乙未，葬齐孝公。

---

![](assets/audios/05/359.mp3)

乙巳，公子遂帅师入杞。

---

![](assets/audios/05/360.mp3)

冬，楚人、陈侯、蔡侯、郑伯、许男围宋。

---

![](assets/audios/05/361.mp3)

十有二月甲戌，公会诸侯，盟于宋。

---

![](assets/audios/05/362.mp3)

二十七年，春，杞桓公来朝。用夷礼，故曰 __「子」__ 。公卑杞，杞不共也。

---

![](assets/audios/05/363.mp3)

夏，齐孝公卒。有齐怨，不废丧纪，礼也。

---

![](assets/audios/05/364.mp3)

秋，入杞，责无礼也。

---

![](assets/audios/05/365.mp3)

楚子将围宋，使子文治兵于睽，终朝而毕，不戮一人。子玉复治兵于𫇭，终日而毕，鞭七人，贯三人耳。国老皆贺子文。子文饮之酒。𫇭贾尚幼，后至不贺子文问之。对曰： __「不知所贺。子之传政于子玉，曰：『以靖国也。』靖诸内而败诸外，所获几何？子玉之败，子之举也。举以败国，将何贺焉？子玉刚而无礼，不可以治民，过三百乘，其不能以入矣。茍入而贺，何后之有？」__ 

---

![](assets/audios/05/366.mp3)

冬，楚子及诸侯围宋。宋公孙固如晋告急。先轸曰： __「报施救患，取威定霸，于是乎在矣。」__ 狐偃曰： __「楚始得曹，而新昏于卫，若伐曹、卫，楚必救之，则齐、宋免矣。」__ 于是乎搜于被庐，作三军，谋元帅。赵衰曰： __「郤谷可。臣亟闻其言矣，说《礼》、《乐》而敦《诗》、《书》。《诗》、《书》，义之府也；《礼》、《乐》，德之则也；德、义，利之本也。夏书曰：『赋纳以言，明试以功，车服以庸。』君其试之！」__ 乃使郤谷将中军，郤溱佐之。使狐偃将上军，让于狐毛而佐之。命赵衰为卿，让于栾枝、先轸。使栾枝将下军，先轸佐之。荀林父御戎，魏犨为右。

---

![](assets/audios/05/367.mp3)

晋侯始入而教其民，二年，欲用之。子犯曰： __「民未知义，未安其居。」__ 于出乎出定襄王，入务利民，民怀生矣。将用之。子犯曰： __「民未知信，未宣其用。」__ 于是乎伐原以示之信。民易资者，不求丰焉，明征其辞。公曰： __「可矣乎？」__ 子犯曰： __「民未知礼，未生其共。」__ 于是乎大搜以示之礼，作执秩以正其官。民听不惑，而后用之。出谷戍，释宋围，一战而霸，文之教也。

---

## 僖公 僖公二十有八年

---

![](assets/audios/05/369.mp3)

春，晋侯侵曹，晋侯伐卫。

---

![](assets/audios/05/370.mp3)

公子买戍卫，不卒戍，刺之。

---

![](assets/audios/05/371.mp3)

楚人救卫。

---

![](assets/audios/05/372.mp3)

三月丙午，晋侯入曹，执曹伯。畀宋人。

---

![](assets/audios/05/373.mp3)

夏，四月己巳，晋侯、齐师、宋师、秦师及楚人战于城濮，楚师败绩。

---

![](assets/audios/05/374.mp3)

楚杀其大夫得臣。

---

![](assets/audios/05/375.mp3)

卫侯出奔楚。

---

![](assets/audios/05/376.mp3)

五月癸丑，公会晋侯、齐侯、宋公、蔡侯、郑伯、卫子、莒子，盟于践土。

---

![](assets/audios/05/377.mp3)

陈侯如会。

---

![](assets/audios/05/378.mp3)

公朝于王所。

---

![](assets/audios/05/379.mp3)

六月，卫侯郑自楚复归于卫。卫元咺出奔晋。

---

![](assets/audios/05/380.mp3)

陈侯款卒。

---

![](assets/audios/05/381.mp3)

秋，杞伯姬来。

---

![](assets/audios/05/382.mp3)

公子遂如齐。

---

![](assets/audios/05/383.mp3)

冬，公会晋侯、齐侯、宋公、蔡侯、郑伯、陈子、莒子、邾子、秦人于温。

---

![](assets/audios/05/384.mp3)

天王狩于河阳。

---

![](assets/audios/05/385.mp3)

壬申，公朝于王所。

---

![](assets/audios/05/386.mp3)

晋人执卫侯，归之于京师。卫元咺自晋复归于卫。

---

![](assets/audios/05/387.mp3)

诸侯遂围许。

---

![](assets/audios/05/388.mp3)

曹伯襄复归于曹，遂会诸侯围许。

---

![](assets/audios/05/389.mp3)

二十八年，春，晋侯将伐曹，假道于卫。卫人弗许。还自南河济，侵曹、伐卫。正月戊申，取五鹿。二月，晋郤谷卒。原轸将中军，胥臣佐下军，上德也。晋侯、齐侯盟于敛盂。卫侯请盟，晋人弗许。卫侯欲与楚，国人不欲，故出其君，以说于晋。卫侯出居于襄牛。

---

![](assets/audios/05/390.mp3)

公子买戍卫，楚人救卫，不克。公惧于晋，杀子丛以说焉。谓楚人曰： __「不卒戍也。」__ 

---

![](assets/audios/05/391.mp3)

晋侯围曹，门焉，多死。曹人尸诸城上，晋侯患之。听舆人之谋曰： __「称舍于墓。」__ 师迁焉。曹人凶惧，为其所得者，棺而出之。因其凶也而攻之。三月丙午，入曹，数之以其不用僖负羁，而乘轩者三百人也，且曰献状。令无入僖负羁之宫而免其族，报施也。魏犨、颠颉怒，曰： __「劳之不图，报于何有？」__ 𦶟僖负羁氏。魏犨伤于胸。公欲杀之，而爱其材。使问，且视之。病，将杀之。魏犨束胸见使者，曰： __「以君之灵，不有宁也！」__ 距跃三百，曲踊三百。乃舍之。杀颠颉以徇于师，立舟之侨以为戎右。

---

![](assets/audios/05/392.mp3)

宋人使门尹般如晋师告急。公曰： __「宋人告急，舍之则绝，告楚不许。我欲战矣，齐、秦未可，若之何？」__ 先轸曰： __「使宋舍我而赂齐、秦，藉之告楚。我执曹君，而分曹、卫之田以赐宋人。楚爱曹、卫，必不许也。喜赂、怒顽，能无战乎？」__ 公说，执曹伯，分曹、卫之田以畀宋人。

---

![](assets/audios/05/393.mp3)

楚子入居于申，使申叔去谷，使子玉去宋，曰： __「无从晋师！晋侯在外十九年矣，而果得晋国。险阻艰难，备尝之矣；民之情伪，尽知之矣。天假之年，而除其害，天之所置，其可废乎？军志曰：『允当则归。』又曰：『知难而退。』又曰：『有德不可敌。』此三志者，晋之谓矣。」__ 子玉使伯棼请战，曰： __「非敢必有功也，愿以间执谗慝之口。」__ 王怒，少与之师，唯西广、东宫与若敖之六卒实从之。

---

![](assets/audios/05/394.mp3)

子玉使宛春告于晋师曰： __「请复卫侯而封曹，臣亦释宋之围。」__ 子犯曰： __「子玉无礼哉！君取一，臣取二，不可失矣。」__ 先轸曰： __「子与之！定人之谓礼，楚一言而定三国，我一言而亡之。我则无礼，何以战乎？不许楚言，是弃宋也；救而弃之，谓诸侯何？楚有三施，我有三怨，怨雠已多，将何以战？不如私许复曹、卫以携之，执宛春以怒楚，既战而后图之。」__ 公说。乃拘宛春于卫，且私许复曹、卫，曹、卫告绝于楚。

---

![](assets/audios/05/395.mp3)

子玉怒，从晋师。晋师退。军吏曰： __「以君辟臣，辱也；且楚师老矣，何故退？」__ 子犯曰： __「师直为壮，曲为老，岂在久乎？微楚之惠不及此，退三舍辟之，所以报也。背惠食言，以亢其雠，我曲楚直，其众素饱，不可谓老。我退而楚还，我将何求？若其不还，君退臣犯，曲在彼矣。」__ 退三舍。楚众欲止，子玉不可。

---

![](assets/audios/05/396.mp3)

僖公夏，四月戊辰，晋侯、宋公、齐国归父、崔夭、秦小子慭次于城濮。楚师背酅而舍，晋侯患之。听舆人之诵曰： __「原田每每，舍其旧而新是谋。」__ 公疑焉。子犯曰： __「战也！战而捷，必得诸侯。若其不捷，表里山河，必无害也。」__ 公曰： __「若楚惠何？」__ 栾贞子曰： __「汉阳诸姬，楚实尽之。思小惠而忘大耻，不如战也。」__ 晋侯梦与楚子搏，楚子伏己而盬其脑，是以惧。子犯曰： __「吉。我得天，楚伏其罪，吾且柔之矣。」__ 

---

![](assets/audios/05/397.mp3)

子玉使斗勃请战，曰： __「请与君之士戏，君冯轼而观之，得臣与寓目焉。」__ 晋侯使栾枝对曰： __「寡君闻命矣。楚君之惠，未之敢忘，是以在此。为大夫退，其敢当君乎？既不获命矣，敢烦大夫，谓二三子：『戒尔车乘，敬尔君事，诘朝将见。』」__ 晋车七百乘，韅、靷、鞅、靽。晋侯登有莘之虚以观师，曰： __「少长有礼，其可用也。」__ 遂伐其木，以益其兵。己巳，晋师陈于莘北，胥臣以下军之佐当陈、蔡。子玉以若敖之六卒将中军，曰： __「今日必无晋矣。」__ 子西将左，子上将右。胥臣蒙马以虎皮，先犯陈、蔡。陈、蔡奔，楚右师溃。狐毛设二旆而退之。栾枝使舆曳柴而伪遁，楚师驰之，原轸、郤溱以中军公族横击之。狐毛、狐偃以上军夹攻子西，楚左师溃。楚师败绩。子玉收其卒而止，故不败。

---

![](assets/audios/05/398.mp3)

晋师三日馆、谷，及癸酉而还。甲午，至于衡雍，作王宫于践土。乡役之三月，郑伯如楚致其师。为楚师既败而惧，使子人九行成于晋。晋栾枝入盟郑伯。五月丙午，晋侯及郑伯盟于衡雍。丁未，献楚俘于王：驷介百乘，徒兵千。郑伯傅王，用平礼也。己酉，王享醴，命晋侯宥。王命尹氏及王子虎、内史叔兴父策命晋侯为侯伯，赐之大辂之服、戎辂之服，彤弓一、彤矢百，玈弓矢千，秬鬯一卣，虎贲三百人，曰： __「王谓叔父：敬服王命，以绥四国，纠逖王慝。」__ 晋侯三辞，从命，曰： __「重耳敢再拜稽首，奉扬天子之丕显休命。」__ 受策以出。出入三觐。

---

![](assets/audios/05/399.mp3)

卫侯闻楚师败，惧，出奔楚，遂适陈，使元咺奉叔武以受盟。癸亥，王子虎盟诸侯于王庭，要言曰： __「皆奖王室，无相害也！有渝此盟，明神殛之，俾队其师，无克祚国，及而玄孙，无有老幼。」__ 君子谓是盟也信，谓晋于是役也，能以德攻。

---

![](assets/audios/05/400.mp3)

初，楚子玉自为琼弁、玉缨，未之服也。先战，梦河神谓己曰： __「畀余！余赐女孟诸之麋。」__ 弗致也。大心与子西使荣黄谏，弗听。荣季曰： __「死而利国，犹或为之，况琼玉乎？是粪土也。而可以济师，将何爱焉？」__ 弗听。出，告二子曰： __「非神败令尹，令尹其不勤民，实自败也。」__ 既败，王使谓之曰： __「大夫若入，其若申、息之老何？」__ 子西、孙伯曰： __「得臣将死，二臣止之曰：『君其将以为戮。』」__ 及连谷而死。晋侯闻之而后喜可知也，曰： __「莫余毒也已。𫇭吕臣实为令尹，奉己而已，不在民矣。」__ 

---

![](assets/audios/05/401.mp3)

或诉元咺于卫侯曰： __「立叔武矣。」__ 其子角从公，公使杀之。咺不废命，奉夷叔以入守。六月，晋人复卫侯。宁武子与卫人盟于宛濮曰： __「天祸卫国，君臣不协，以及此忧也。今天诱其衷，使皆降心以相从也。不有居者，谁守社稷？不有行者，谁捍牧圉？不协之故，用昭乞盟于尔大神以诱天衷。自今日以往，既盟之后，行者无保其力，居者无惧其罪。有渝此盟，以相及也。明神先君，是纠是殛。」__ 国人闻此盟也，而后不贰。卫侯先期入，宁子先，长牂守门，以为使也，与之乘而入。公子歂犬、华仲前驱，叔孙将沐，闻君至，喜，捉发走出，前驱射而杀之。公知其无罪也，枕之股而哭之。歂犬走出，公使杀之。元咺出奔晋。

---

![](assets/audios/05/402.mp3)

城濮之战，晋中军风于泽，亡大旆之左旃。祁瞒奸命，司马杀之，以徇于诸侯，使茅茷代之。师还。壬午，济河。舟之侨先归，士会摄右。秋，七月丙申，振旅，恺以入于晋，献俘、授馘，饮至、大赏，征会讨贰。杀舟之侨以徇于国，民于是大服。君子谓文公其能刑矣，三罪而民服。《诗》云： __「惠此中国，以绥四方」__ ，不失赏、刑之谓也。

---

![](assets/audios/05/403.mp3)

僖公冬，会于温，讨不服也。

---

![](assets/audios/05/404.mp3)

卫侯与元咺讼，宁武子为辅，针庄子为坐，士荣为大士。卫侯不胜。杀士荣，刖针庄子，谓宁俞忠而免之。执卫侯，归之于京师，寘诸深室。宁子职纳橐𫗴焉。元咺归于卫，立公子瑕。

---

![](assets/audios/05/405.mp3)

是会也，晋侯召王，以诸侯见，且使王狩。仲尼曰： __「以臣召君，不可以训。故书曰『天王狩于河阳』，言非其地也，且明德也。」__ 

---

![](assets/audios/05/406.mp3)

壬申，公朝于王所。

---

![](assets/audios/05/407.mp3)

丁丑，诸侯围许。

---

![](assets/audios/05/408.mp3)

晋侯有疾，曹伯之竖侯獳货筮史，使曰以曹为解： __「齐桓公为会而封异姓，今君为会而灭同姓。曹叔振铎，文之昭也，先君唐叔，武之穆也。且合诸侯而灭兄弟，非礼也；与卫偕命，而不与偕复，非信也；同罪异罚，非刑也。礼以行义，信以守礼，刑以正邪。舍此三者，君将若之何？」__ 公说，复曹伯，遂会诸侯于许。晋侯作三行以御狄。荀林父将中行，屠击将右行，先蔑将左行。

---

## 僖公 僖公二十有九年

---

![](assets/audios/05/410.mp3)

春，介葛卢来。

---

![](assets/audios/05/411.mp3)

公至自围许。

---

![](assets/audios/05/412.mp3)

夏，六月，会王人、晋人、宋人、齐人、陈人、蔡人、秦人，盟于翟泉。

---

![](assets/audios/05/413.mp3)

秋，大雨雹。

---

![](assets/audios/05/414.mp3)

冬，介葛卢来。

---

![](assets/audios/05/415.mp3)

二十九年，春，介葛卢来朝，舍于昌衍之上。公在会，馈之刍、米，礼也。

---

![](assets/audios/05/416.mp3)

夏，公会王子虎、晋狐偃、宋公孙固、齐国归父、陈辕涛涂、秦小子慭，盟于翟泉，寻践土之盟，且谋伐郑也。卿不书，罪之也。在礼，卿不会公侯，会伯子男可也。

---

![](assets/audios/05/417.mp3)

秋，大雨雹，为灾也。

---

![](assets/audios/05/418.mp3)

冬，介葛卢来，以未见公故，复来朝。礼之，加燕好。介葛卢闻牛鸣，曰： __「是生三牺，皆用之矣。其音云。」__ 问之而信。

---

## 僖公 僖公三十年

---

![](assets/audios/05/420.mp3)

春，王正月。

---

![](assets/audios/05/421.mp3)

夏，狄侵齐。

---

![](assets/audios/05/422.mp3)

秋，卫杀其大夫元咺及公子瑕。卫侯郑归于卫。

---

![](assets/audios/05/423.mp3)

晋人、秦人围郑。

---

![](assets/audios/05/424.mp3)

介人侵萧。

---

![](assets/audios/05/425.mp3)

冬，天王使宰周公来聘。

---

![](assets/audios/05/426.mp3)

公子遂如京师，遂如晋。

---

![](assets/audios/05/427.mp3)

三十年春，晋人侵郑，以观其可攻与否。狄间晋之有郑虞也。夏，狄侵齐。

---

![](assets/audios/05/428.mp3)

晋侯使医衍酖卫侯。宁俞货医，使薄其酖，不死。公为之请，纳玉于王与晋侯，皆十，王许之。秋，乃释卫侯。卫侯使赂周歂、冶廑曰： __「茍能纳我，吾使尔为卿。」__ 周、冶杀元咺及子适、子仪。公入，祀先君，周、冶既服，将命，周歂先入，及门，遇疾而死。冶廑辞卿。

---

![](assets/audios/05/429.mp3)

九月甲午，晋侯、秦伯围郑，以其无礼于晋，且贰于楚也。晋军函陵，秦军泛南。佚之狐言于郑伯曰： __「国危矣，若使烛之武见秦君，师必退。」__ 公从之。辞曰： __「臣之壮也，犹不如人；今老矣，无能为也已。」__ 公曰： __「吾不能早用子，今急而求子，是寡人之过也。然郑亡，子亦有不利焉。」__ 许之。夜，缒而出。见秦伯曰： __「秦、晋围郑，郑既知亡矣。若亡郑而有益于君，敢以烦执事。越国以鄙远，君知其难也，焉用亡郑以陪邻？邻之厚，君之薄也。若舍郑以为东道主，行李之往来，共其乏困，君亦无所害，且君尝为晋君赐矣，许君焦、瑕，朝济而夕设版焉，君之所知也。夫晋，何厌之有？既东封郑，又欲肆其西封。不阙秦，焉取之？阙秦以利晋，唯君图之。」__ 秦伯说，与郑人盟，使杞子、逢孙、扬孙戍之，乃还。子犯请击之。

---

![](assets/audios/05/430.mp3)

公曰： __「不可。微夫人之力不及此。因人之力而敝之，不仁；失其所与，不知；以乱易整，不武。吾其还也。」__ 亦去之。初，郑公子兰出奔晋，从于晋侯伐郑，请无与围郑。许之，使待命于东。郑石甲父、侯宣多逆以为太子，以求成于晋，晋人许之。

---

![](assets/audios/05/431.mp3)

僖公冬，王使周公阅来聘，飨有昌歜、白黑、形盐。辞曰： __「国君，文足昭也，武可畏也，则有备物之飨，以象其德；荐五味，羞嘉谷，盐虎形，以献其功。吾何以堪之？」__ 

---

![](assets/audios/05/432.mp3)

东门襄仲将聘于周，遂初聘于晋。

---

## 僖公 僖公三十有一年

---

![](assets/audios/05/434.mp3)

春，取济西田。

---

![](assets/audios/05/435.mp3)

公子遂如晋。

---

![](assets/audios/05/436.mp3)

夏，四月，四卜郊，不从，乃免牲。犹三望。

---

![](assets/audios/05/437.mp3)

秋，七月。

---

![](assets/audios/05/438.mp3)

冬，杞伯姬来求妇。

---

![](assets/audios/05/439.mp3)

狄围卫。十有二月，卫迁于帝丘。

---

![](assets/audios/05/440.mp3)

三十一年，春，取济西田，分曹地也。使臧文仲往，宿于重馆。重馆人告曰： __「晋新得诸侯，必亲其共。不速行，将无及也。」__ 从之。分曹地，自洮以南，东傅于济，尽曹地也。

---

![](assets/audios/05/441.mp3)

襄仲如晋，拜曹田也。

---

![](assets/audios/05/442.mp3)

夏，四月，四卜郊，不从，乃免牲，非礼也。犹三望，亦非礼也。礼不卜常祀，而卜其牲、日。牛卜日曰牲。牲成而卜郊，上怠慢也。望，郊之细也，不郊，亦无望可也。

---

![](assets/audios/05/443.mp3)

秋，晋搜于清原，作五军以御狄。赵衰为卿。

---

![](assets/audios/05/444.mp3)

冬，狄围卫，卫迁于帝丘，卜曰三百年。卫成公梦康叔曰： __「相夺予享。」__ 公命祀相。宁武子不可，曰： __「鬼神非其族类，不歆其祀。杞、鄫何事？相之不享于此久矣，非卫之罪也，不可以间成王、周公之命祀，请改祀命。」__ 

---

![](assets/audios/05/445.mp3)

郑泄驾恶公子瑕，郑伯亦恶之，故公子瑕出奔楚。

---

## 僖公 僖公三十有二年

---

![](assets/audios/05/447.mp3)

春，王正月。

---

![](assets/audios/05/448.mp3)

夏，四月己丑，郑伯捷卒。

---

![](assets/audios/05/449.mp3)

卫人侵狄。秋，卫人及狄盟。

---

![](assets/audios/05/450.mp3)

冬，十有二月己卯，晋侯重耳卒。

---

![](assets/audios/05/451.mp3)

三十二年，春，楚斗章请平于晋，晋阳处父报之，晋、楚始通。

---

![](assets/audios/05/452.mp3)

夏，狄有乱，卫人侵狄，狄请平焉。秋，卫人及狄盟。

---

![](assets/audios/05/453.mp3)

冬，晋文公卒。庚辰，将殡于曲沃。出绛，柩有声如牛。卜偃使大夫拜，曰： __「君命大事：将有西师过轶我，击之，必大捷焉。」__ 杞子自郑使告于秦曰： __「郑人使我掌其北门之管，若潜师以来，国可得也。」__ 穆公访诸蹇叔。蹇叔曰： __「劳师以袭远，非所闻也。师劳力竭，远主备之，无乃不可乎？师之所为，郑必知之，勤而无所，必有悖心。且行千里，其谁不知？」__ 公辞焉。召孟明、西乞、白乙，使出师于东门之外。蹇叔哭之曰： __「孟子！吾见师之出而不见其入也！」__ 公使谓之曰： __「尔何知！中寿，尔墓之木拱矣。」__ 蹇叔之子与师，哭而送之曰： __「晋人御师必于殽，殽有二陵焉。其南陵，夏后皋之墓也；其北陵，文王之所辟风雨也。必死是间，余收尔骨焉！」__ 秦师遂东。

---

## 僖公 僖公三十有三年

---

![](assets/audios/05/455.mp3)

春，王二月，秦人入滑。

---

![](assets/audios/05/456.mp3)

齐侯使国归父来聘。

---

![](assets/audios/05/457.mp3)

夏，四月辛巳，晋人及姜戎败秦师于殽。

---

![](assets/audios/05/458.mp3)

癸巳，葬晋文公。

---

![](assets/audios/05/459.mp3)

狄侵齐。

---

![](assets/audios/05/460.mp3)

公伐邾，取訾娄。

---

![](assets/audios/05/461.mp3)

秋，公子遂帅师伐邾。

---

![](assets/audios/05/462.mp3)

晋人败狄于箕。

---

![](assets/audios/05/463.mp3)

冬，十月，公如齐。

---

![](assets/audios/05/464.mp3)

十有二月，公至自齐。

---

![](assets/audios/05/465.mp3)

乙巳，公薨于小寝。

---

![](assets/audios/05/466.mp3)

陨霜不杀草。李、梅实。

---

![](assets/audios/05/467.mp3)

晋人、陈人、郑人伐许。

---

![](assets/audios/05/468.mp3)

三十三年，春，秦师过周北门，左右免胄而下，超乘者三百乘。王孙满尚幼，观之，言于王曰： __「秦师轻而无礼，必败。轻则寡谋，无礼则脱。入险而脱，又不能谋，能无败乎？」__ 及滑，郑商人弦高将市于周，遇之，以乘韦先，牛十二犒师，曰： __「寡君闻吾子将步师出于敝邑，敢犒从者。不腆敝邑，为从者之淹，居则具一日之积，行则备一夕之卫。」__ 且使遽告于郑。郑穆公使视客馆，则束载、厉兵、秣马矣。使皇武子辞焉，曰： __「吾子淹久于敝邑，唯是脯资、饩牵竭矣，为吾子之将行也，郑之有原圃，犹秦之有具囿也，吾子取其麋鹿，以闲敝邑，若何？」__ 杞子奔齐，逢孙、扬孙奔宋。孟明曰： __「郑有备矣，不可冀也。攻之不克，围之不继，吾其还也。」__ 灭滑而还。

---

![](assets/audios/05/469.mp3)

僖公齐国庄子来聘，自郊劳至于赠贿，礼成而加之以敏。臧文仲言于公曰： __「国子为政，齐犹有礼，君其朝焉！臣闻之：服于有礼，社稷之卫也。」__ 

---

![](assets/audios/05/470.mp3)

晋原轸曰： __「秦违蹇叔，而以贪勤民，天奉我也。奉不可失，敌不可纵。纵敌，患生；违天，不祥。必伐秦师！」__ 栾枝曰： __「未报秦施，而伐其师，其为死君乎？」__ 先轸曰： __「秦不哀吾丧，而伐吾同姓，秦则无礼，何施之为？吾闻之：『一日纵敌，数世之患也。』谋及子孙，可谓死君乎？」__ 遂发命，遽兴姜戎。子墨衰绖，梁弘御戎，莱驹为右。

---

![](assets/audios/05/471.mp3)

夏，四月辛巳，败秦师于殽，获百里孟明视、西乙术、白乙丙以归。遂墨以葬文公，晋于是始墨。文嬴请三帅，曰： __「彼实构吾二君，寡君若得而食之，不厌，君何辱讨焉？使归就戮于秦，以逞寡君之志，若何？」__ 公许之。先轸朝，问秦囚。公曰： __「夫人请之，吾舍之矣。」__ 先轸怒曰： __「武夫力而拘诸原，妇人暂而免诸国，堕军实而长寇雠，亡无日矣！」__ 不顾而唾。公使阳处父追之，及诸河，则在舟中矣。释左骖，以公命赠孟明。孟明稽首曰： __「君之惠，不以累臣衅鼓，使归就戮于秦，寡君之以为戮，死且不朽。若从君惠而免之，三年将拜君赐。」__ 秦伯素服郊次，乡师而哭曰： __「孤违蹇叔，以辱二三子，孤之罪也。不替孟明，孤之过也，大夫何罪？且吾不以一眚掩大德。」__ 

---

![](assets/audios/05/472.mp3)

狄侵齐，因晋丧也。

---

![](assets/audios/05/473.mp3)

公伐邾，取眦娄，以报升陉之役。邾人不设备。秋，襄仲复伐邾。

---

![](assets/audios/05/474.mp3)

狄伐晋，及箕。八月戊子，晋侯败狄于箕。郤缺获白狄子。先轸曰： __「匹夫逞志于君，而无讨，敢不自讨乎？」__ 免胄入狄师，死焉。狄人归其元，面如生。

---

![](assets/audios/05/475.mp3)

初，臼季使，过冀，见冀缺耨，其妻馌之，敬，相待如宾。与之归，言诸文公曰： __「敬，德之聚也。能敬必有德。德以治民，君请用之！臣闻之：出门如宾，承事如祭，仁之则也。」__ 公曰： __「其父有罪，可乎？」__ 对曰： __「舜之罪也殛鲧，其举也兴禹。管敬仲，桓之贼也，实相以济。《康诰》曰：『父不慈，子不祗，兄不友，弟不共，不相及也。』《诗》曰：『采葑采菲，无以下体。』君取节焉可也。」__ 文公以为下军大夫。反自箕，襄公以三命命先且居将中军，以再命命先茅之县赏胥臣，曰： __「举郤缺，子之功也。」__ 以一命命郤缺为卿，复与之冀，亦未有军行。

---

![](assets/audios/05/476.mp3)

冬，公如齐朝，且吊有狄师也。反，薨于小寝，即安也。

---

![](assets/audios/05/477.mp3)

晋、陈、郑伐许，讨其贰于楚也。

---

![](assets/audios/05/478.mp3)

楚令尹子上侵陈、蔡。陈、蔡成，遂伐郑，将纳公子瑕。门于桔柣之门，瑕覆于周氏之汪，外仆髡屯禽之以献。文夫人敛而葬之郐城之下。

---

![](assets/audios/05/479.mp3)

晋阳处父侵蔡，楚子上救之，与晋师夹汦而军。阳子患之，使谓子上曰： __「吾闻之：『文不犯顺，武不违敌。』子若欲战，则吾退舍，子济而陈，迟速唯命。不然，纾我。老师费财，亦无益也。」__ 乃驾以待。子上欲涉，大孙伯曰： __「不可。晋人无信，半涉而薄我，悔败何及？不如纾之。」__ 乃退舍。阳子宣言曰： __「楚师遁矣。」__ 遂归。楚师亦归。太子商臣谮子上曰： __「受晋赂而辟之，楚之耻也。罪莫大焉。」__ 王杀子上。

---

![](assets/audios/05/480.mp3)

葬僖公，缓作主，非礼也。凡君薨，卒哭而祔，祔而作主，特祀于主，烝、尝、禘于庙。