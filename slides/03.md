---
marp: true
title: 庄公
theme: uncover
paginate: true
---

# 庄公

---

## 庄公 庄公元年

---

![](assets/audios/03/2.mp3)

春，王正月。

---

![](assets/audios/03/3.mp3)

三月，夫人孙于齐。

---

![](assets/audios/03/4.mp3)

夏，单伯送王姬。

---

![](assets/audios/03/5.mp3)

秋，筑王姬之馆于外。

---

![](assets/audios/03/6.mp3)

冬，十月乙亥，陈侯林卒。

---

![](assets/audios/03/7.mp3)

王使荣叔来锡桓公命。

---

![](assets/audios/03/8.mp3)

王姬归于齐。

---

![](assets/audios/03/9.mp3)

齐师迁纪郱、鄑、郚。

---

![](assets/audios/03/10.mp3)

元年，春，不称即位，文姜出故也。

---

![](assets/audios/03/11.mp3)

三月，夫人孙于齐，不称姜氏，绝不为亲，礼也。

---

![](assets/audios/03/12.mp3)

秋，筑王姬之馆于外。为外，礼也。

---

## 庄公 庄公二年

---

![](assets/audios/03/14.mp3)

春，王二月，葬陈庄公。

---

![](assets/audios/03/15.mp3)

夏，公子庆父帅师伐于余丘。

---

![](assets/audios/03/16.mp3)

秋，七月，齐王姬卒。

---

![](assets/audios/03/17.mp3)

冬，十有二月，夫人姜氏会齐侯于禚。

---

![](assets/audios/03/18.mp3)

乙酉，宋公冯卒。

---

![](assets/audios/03/19.mp3)

二年，冬，夫人姜氏会齐侯于禚。书奸也。

---

## 庄公 庄公三年

---

![](assets/audios/03/21.mp3)

春，王正月，溺会齐师伐卫。

---

![](assets/audios/03/22.mp3)

夏，四月，葬宋庄公。

---

![](assets/audios/03/23.mp3)

五月，葬桓王。

---

![](assets/audios/03/24.mp3)

秋，纪季以酅入于齐。

---

![](assets/audios/03/25.mp3)

冬，公次于滑。

---

![](assets/audios/03/26.mp3)

三年，春，溺会齐师伐卫，疾之也。

---

![](assets/audios/03/27.mp3)

夏，五月，葬桓王，缓也。

---

![](assets/audios/03/28.mp3)

秋，纪季以酅入于齐，纪于是乎始判。

---

![](assets/audios/03/29.mp3)

冬，公次于滑，将会郑伯，谋纪故也。郑伯辞以难。凡师，一宿为舍，再宿为信，过信为次。

---

## 庄公 庄公四年

---

![](assets/audios/03/31.mp3)

春，王二月，夫人姜氏享齐侯于祝丘。

---

![](assets/audios/03/32.mp3)

三月，纪伯姬卒。

---

![](assets/audios/03/33.mp3)

夏，齐侯、陈侯、郑伯遇于垂。

---

![](assets/audios/03/34.mp3)

纪侯大去其国。

---

![](assets/audios/03/35.mp3)

六月乙丑，齐侯葬纪伯姬。

---

![](assets/audios/03/36.mp3)

冬，公及齐人狩于禚。

---

![](assets/audios/03/37.mp3)

四年，春，王三月，楚武王荆尸，授师孑焉，以伐随。将齐，入告夫人邓曼曰： __「余心荡。」__ 邓曼叹曰： __「王禄尽矣。盈而荡，天之道也。先君其知之矣，故临武事，将发大命，而荡王心焉。若师徒无亏，王薨于行，国之福也。」__ 王遂行，卒于𣗊木之下。令尹斗祁、莫敖屈重除道梁溠，营军临随，随人惧，行成。莫敖以王命入盟随侯，且请为会于汉汭而还。济汉而后发丧。

---

![](assets/audios/03/38.mp3)

纪侯不能下齐，以与纪季。夏，纪侯大去其国，违齐难也。

---

## 庄公 庄公五年

---

![](assets/audios/03/40.mp3)

春，王正月。

---

![](assets/audios/03/41.mp3)

夏，夫人姜氏如齐师。

---

![](assets/audios/03/42.mp3)

秋，郳犁来来朝。

---

![](assets/audios/03/43.mp3)

冬，公会齐人、宋人、陈人、蔡人伐卫。

---

![](assets/audios/03/44.mp3)

五年，秋，郳犁来来朝。名，未王命也。

---

![](assets/audios/03/45.mp3)

冬，伐卫，纳惠公也。

---

## 庄公 庄公六年

---

![](assets/audios/03/47.mp3)

春，王正月，王人子突救卫。

---

![](assets/audios/03/48.mp3)

夏，六月，卫侯朔入于卫。

---

![](assets/audios/03/49.mp3)

秋，公至自伐卫。

---

![](assets/audios/03/50.mp3)

螟。

---

![](assets/audios/03/51.mp3)

冬，齐人来归卫俘。

---

![](assets/audios/03/52.mp3)

六年，春，王人救卫。夏，卫侯入，放公子黔牟于周，放宁跪于秦，杀左公子泄、右公子职，乃即位。君子以二公子之立黔牟为不度矣。夫能固位者，必度于本末，而后立衷焉。不知其本，不谋；知本之不枝，弗强。《诗》云： __「本枝百世。」__ 

---

![](assets/audios/03/53.mp3)

冬，齐人来归卫宝，文姜请之也。

---

![](assets/audios/03/54.mp3)

楚文王伐申，过邓。邓祁侯曰： __「吾甥也。」__ 止而享之。骓甥、聃甥、养甥请杀楚子。邓侯弗许。三甥曰： __「亡邓国者，必此人也。若不早图，后君噬齐。其及图之乎！图之，此为时矣。」__ 邓侯曰： __「人将不食吾余。」__ 对曰： __「若不从三臣，抑社稷实不血食，而君焉取余？」__ 弗从。还年，楚子伐邓。十六年，楚复伐邓，灭之。

---

## 庄公 庄公七年

---

![](assets/audios/03/56.mp3)

春，夫人姜氏会齐侯于防。

---

![](assets/audios/03/57.mp3)

夏，四月辛卯，夜，恒星不见。夜中，星陨如雨。

---

![](assets/audios/03/58.mp3)

无麦、苗。

---

![](assets/audios/03/59.mp3)

冬，夫人姜氏会齐侯于谷。

---

![](assets/audios/03/60.mp3)

七年，春，文姜会齐侯于防，齐志也。

---

![](assets/audios/03/61.mp3)

夏，恒星不见，夜明也。星陨如雨，与雨偕也。

---

![](assets/audios/03/62.mp3)

秋，无麦、苗，不害嘉谷也。

---

## 庄公 庄公八年

---

![](assets/audios/03/64.mp3)

春，王正月，师次于郎，以俟陈人、蔡人。甲午，治兵。

---

![](assets/audios/03/65.mp3)

秋，师还。

---

![](assets/audios/03/66.mp3)

冬，十有一月癸未，齐无知弑其君诸儿。

---

![](assets/audios/03/67.mp3)

八年，春，治兵于庙，礼也。

---

![](assets/audios/03/68.mp3)

夏，师及齐师围郕。郕降于齐师。仲庆父请伐齐师。公曰： __「不可。我实不德，齐师何罪？罪我之由。夏书曰：『皋陶迈种德，德，乃降。』姑务修德，以待时乎！」__ 秋，师还。君子是以善鲁庄公。

---

![](assets/audios/03/69.mp3)

齐侯使连称、管至父戍葵丘，瓜时而往，曰： __「及瓜而代。」__ 期戍，公问不至。请代，弗许。故谋作乱。僖公之母弟曰夷仲年，生公孙无知，有宠于僖公，衣服礼秩如适。襄公绌之。二人因之以作乱。连称有从妹在公宫，无宠，使间公。曰： __「捷，吾以汝为夫人。」__ 

---

![](assets/audios/03/70.mp3)

冬，十二月，齐侯游于姑棼，遂田于贝丘。见大豕。从者曰： __「公子彭生也。」__ 公怒，曰： __「彭生敢见！」__ 射之。豕人立而啼。公惧，队于车。伤足，丧屦。反，诛屦于徒人费。弗得，鞭之，见血。走出，遇贼于门。劫而束之。费曰： __「我奚御哉？」__ 袒而示之背。信之。费请先入。伏公而出，鬭，死于门中。石之纷如死于阶下。遂入，杀孟阳于床。曰： __「非君也，不类。」__ 见公之足于户下，遂弑之，而立无知。初，襄公立，无常。鲍叔牙曰： __「君使民慢，乱将作矣。」__ 奉公子小白出奔莒。乱作，管夷吾、召忽奉公子纠来奔。

---

![](assets/audios/03/71.mp3)

初，公孙无知虐于雍廪。

---

## 庄公 庄公九年

---

![](assets/audios/03/73.mp3)

春，齐人杀无知。

---

![](assets/audios/03/74.mp3)

公及齐大夫盟于蔇。

---

![](assets/audios/03/75.mp3)

夏，公伐齐，纳子纠。齐小白入于齐。

---

![](assets/audios/03/76.mp3)

秋，七月丁酉，葬齐襄公。

---

![](assets/audios/03/77.mp3)

八月庚申，及齐师战于干时，我师败绩。

---

![](assets/audios/03/78.mp3)

冬，浚洙。

---

![](assets/audios/03/79.mp3)

九年，春，雍廪杀无知。

---

![](assets/audios/03/80.mp3)

公及齐大夫盟于蔇，齐无君也。

---

![](assets/audios/03/81.mp3)

夏，公伐齐，纳子纠。桓公自莒先入。

---

![](assets/audios/03/82.mp3)

秋，师及齐师战于干时，我师败绩。公丧戎路，传乘而归。秦子、梁子以公旗辟于下道，是以皆止。

---

![](assets/audios/03/83.mp3)

鲍叔帅师来言曰： __「子纠，亲也，请君讨之。管、召，雠也，请受而甘心焉。」__ 乃杀子纠于生窦。召忽死之。管仲请囚，鲍叔受之，及堂阜而税之。归而以告曰： __「管夷吾治于高傒，使相可也。」__ 公从之。

---

## 庄公 庄公十年

---

![](assets/audios/03/85.mp3)

春，王正月，公败齐师于长勺。

---

![](assets/audios/03/86.mp3)

二月，公侵宋。

---

![](assets/audios/03/87.mp3)

三月，宋人迁宿。

---

![](assets/audios/03/88.mp3)

夏，六月，齐师、宋师次于郎。公败宋师于乘丘。

---

![](assets/audios/03/89.mp3)

秋，九月，荆败蔡师于莘，以蔡侯献舞归。

---

![](assets/audios/03/90.mp3)

冬，十月，齐师灭谭。谭子奔莒。

---

![](assets/audios/03/91.mp3)

十年，春，齐师伐我。公将战。曹刿请见。其乡人曰： __「肉食者谋之，又何间焉？」__ 刿曰： __「肉食者鄙，未能远谋。」__ 乃入见，问何以战。公曰： __「衣食所安，弗敢专也，必以分人。」__ 对曰： __「小惠未遍，民弗从也。」__ 公曰： __「牺牲玉帛，弗敢加也，必以信。」__ 对曰： __「小信未孚，神弗福也。」__ 公曰： __「小大之狱，虽不能察，必以情。」__ 对曰： __「忠之属也，可以一战。战，则请从。」__ 公与之乘。战于长勺。公将鼓之。刿曰： __「未可。」__ 齐人三鼓。刿曰： __「可矣！」__ 齐师败绩。公将驰之。刿曰： __「未可。」__ 下，视其辙，登轼而望之，曰： __「可矣！」__ 遂逐齐师。既克，公问其故。对曰： __「夫战，勇气也。一鼓作气，再而衰，三而竭。彼竭我盈，故克之。夫大国，难测也，惧有伏焉。吾视其辙乱，望其旗靡，故逐之。」__ 

---

![](assets/audios/03/92.mp3)

夏，六月，齐师、宋师次于郎。公子偃曰： __「宋师不整，可败也。宋败，齐必还。请击之。」__ 公弗许。自雩门窃出，蒙皋比而先犯之。公从之。大败宋师于乘丘。齐师乃还。

---

![](assets/audios/03/93.mp3)

蔡哀侯娶于陈，息侯亦娶焉。息妫将归，过蔡。蔡侯曰： __「吾姨也。」__ 止而见之，弗宾。息侯闻之，怒，使谓楚文王曰： __「伐我，吾求救于蔡而伐之。」__ 楚子从之。秋，九月，楚败蔡师于莘，以蔡侯献舞归。

---

![](assets/audios/03/94.mp3)

齐侯之出也，过谭，谭不礼焉。及其入也，诸侯皆贺，谭又不至。冬，齐师灭谭，谭无礼也。谭子奔莒，同盟故也。

---

## 庄公 庄公十有一年

---

![](assets/audios/03/96.mp3)

春，王正月。

---

![](assets/audios/03/97.mp3)

夏，五月戊寅，公败宋师于鄑。

---

![](assets/audios/03/98.mp3)

秋，宋大水。

---

![](assets/audios/03/99.mp3)

冬，王姬归于齐。

---

![](assets/audios/03/100.mp3)

十一年，夏，宋为乘丘之役故，侵我。公御之。宋师未陈而薄之，败诸鄑。凡师，敌未陈曰败某师，皆陈曰战，大崩曰败绩。得俊曰克，覆而败之曰取某师，京师败曰王师败绩于某。

---

![](assets/audios/03/101.mp3)

秋，宋大水。公使吊焉，曰： __「天作淫雨，害于粢盛，若之何不吊？」__ 对曰： __「孤实不敬，天降之灾，又以为君忧，拜命之辱。」__ 臧文仲曰： __「宋其兴乎！禹、汤罪己，其兴也悖焉；桀、纣罪人，其亡也忽焉。且列国有凶，称孤，礼也。言惧而名礼，其庶乎！」__ 既而闻之曰公子御说之辞也。臧孙达曰： __「是宜为君，有恤民之心。」__ 

---

![](assets/audios/03/102.mp3)

冬，齐侯来逆共姬。

---

![](assets/audios/03/103.mp3)

乘丘之役，公以金仆姑射南宫长万，公右歂孙生搏之。宋人请之。宋公靳之，曰： __「始吾敬子；今子，鲁囚也，吾弗敬子矣。」__ 病之。

---

## 庄公 庄公十有二年

---

![](assets/audios/03/105.mp3)

春，王三月，纪叔姬归于酅。

---

![](assets/audios/03/106.mp3)

夏，四月。

---

![](assets/audios/03/107.mp3)

秋，八月甲午，宋万弑其君捷及其大夫仇牧。

---

![](assets/audios/03/108.mp3)

冬，十月，宋万出奔陈。

---

![](assets/audios/03/109.mp3)

十二年，秋，宋万弑闵公于蒙泽。遇仇牧于门，批而杀之。遇大宰督于东宫之西，又杀之。立子游。群公子奔萧，公子御说奔亳。南宫牛、猛获帅师围亳。

---

![](assets/audios/03/110.mp3)

冬，十月，萧叔大心及戴、武、宣、穆、庄之族，以曹师伐之。杀南宫牛于师，杀子游于宋，立桓公。猛获奔卫。南宫万奔陈，以乘车辇其母，一日而至。宋人请猛获于卫。卫人欲勿与。石祁子曰： __「不可，天下之恶一也，恶于宋而保于我，保之何补？得一夫而失一国，与恶而弃好，非谋也。」__ 卫人归之。亦请南宫万于陈，以赂。陈人使妇人饮之酒，而以犀革裹之。比及宋，手足皆见。宋人皆醢之。

---

## 庄公 庄公十有三年

---

![](assets/audios/03/112.mp3)

春，齐侯、宋人、陈人、蔡人、邾人会于北杏。

---

![](assets/audios/03/113.mp3)

夏，六月，齐人灭遂。

---

![](assets/audios/03/114.mp3)

冬，公会齐侯盟于柯。

---

![](assets/audios/03/115.mp3)

十三年，春，会于北杏，以平宋乱。遂人不至。夏，齐人灭遂而戍之。

---

![](assets/audios/03/116.mp3)

冬，盟于柯，始及齐平也。

---

![](assets/audios/03/117.mp3)

宋人背北杏之会。

---

## 庄公 庄公十有四年

---

![](assets/audios/03/119.mp3)

春，齐人、陈人、曹人伐宋。

---

![](assets/audios/03/120.mp3)

夏，单伯会伐宋。

---

![](assets/audios/03/121.mp3)

秋，七月，荆入蔡。

---

![](assets/audios/03/122.mp3)

冬，单伯会齐侯、宋公、卫侯、郑伯于鄄。

---

![](assets/audios/03/123.mp3)

十四年，春，诸侯伐宋。齐请师于周。夏，单伯会之。取成于宋而还。

---

![](assets/audios/03/124.mp3)

郑厉公自栎侵郑，及大陵，获傅瑕。傅瑕曰： __「茍舍我，吾请纳君。」__ 与之盟而赦之。六月甲子，傅瑕杀郑子及其二子，而纳厉公。初，内蛇与外蛇鬭于郑南门中，内蛇死。六年而厉公入。公闻之，问于申𦈡曰： __「犹有妖乎？」__ 对曰： __「人之所忌，其气焰以取之。妖由人兴也。人无衅焉，妖不自作。人弃常，则妖兴，故有妖。」__ 

---

![](assets/audios/03/125.mp3)

厉王入，遂杀傅瑕。使谓原繁曰： __「傅瑕贰，周有常刑，既伏其罪矣。纳我而无二心者，吾皆许之上大夫之事，吾愿与伯父图之。且寡人出，伯父无里言。入，又不念寡人，寡人憾焉。」__ 对曰： __「先君桓公命我先人典司宗祏。社稷有主，而外其心，其何贰如之？茍主社稷，国内之民，其谁不为臣？臣无二心，天之制也。子仪在位，十四年矣；而谋召君者，庸非二乎？庄公之子犹有八人，若皆以官爵行赂劝贰而可以济事，君其若之何？臣闻命矣。」__ 乃缢而死。

---

![](assets/audios/03/126.mp3)

蔡哀侯为莘故，绳息妫以语楚子。楚子如息，以食入享，遂灭息。以息妫归，生堵敖及成王焉。未言。楚子问之。对曰： __「吾一妇人，而事二夫，纵弗能死，其又奚言？」__ 楚子以蔡侯灭息，遂伐蔡。秋，七月，楚入蔡。君子曰： __「商书所谓『恶之易也，如火之燎于原，不可乡迩，其犹可扑灭』者，其如蔡哀侯乎！」__ 

---

![](assets/audios/03/127.mp3)

冬，会于鄄，宋服故也。

---

## 庄公 庄公十有五年

---

![](assets/audios/03/129.mp3)

春，齐侯、宋公、陈侯、卫侯、郑伯会于鄄。

---

![](assets/audios/03/130.mp3)

夏，夫人姜氏如齐。

---

![](assets/audios/03/131.mp3)

秋，宋人、齐人、邾人伐郳。

---

![](assets/audios/03/132.mp3)

冬，十月。

---

![](assets/audios/03/133.mp3)

十五年，春，复会焉，齐始霸也。

---

![](assets/audios/03/134.mp3)

秋，诸侯为宋伐郳。郑人间之而侵宋。

---

## 庄公 庄公十有六年

---

![](assets/audios/03/136.mp3)

春，王正月。

---

![](assets/audios/03/137.mp3)

夏，宋人、齐人、卫人伐郑。

---

![](assets/audios/03/138.mp3)

秋，荆伐郑。

---

![](assets/audios/03/139.mp3)

冬，十有二月，会齐侯、宋公、陈侯、卫侯、郑伯、许男、滑伯、滕子同盟于幽。

---

![](assets/audios/03/140.mp3)

邾子克卒。

---

![](assets/audios/03/141.mp3)

庄公十六年，夏，诸侯伐郑，宋故也。

---

![](assets/audios/03/142.mp3)

郑伯自栎入，缓告于楚。秋，楚伐郑，及栎，为不礼故也。

---

![](assets/audios/03/143.mp3)

郑伯治与于雍纠之乱者，九月，杀公子阏，刖强鉏。公父定叔出奔卫。三年而复之，曰： __「不可使共叔无后于郑。」__ 使以十月入，曰： __「良月也，就盈数焉。」__ 君子谓强鉏不能卫其足。

---

![](assets/audios/03/144.mp3)

冬，同盟于幽，郑成也。

---

![](assets/audios/03/145.mp3)

王使虢公命曲沃伯以一军为晋侯。

---

![](assets/audios/03/146.mp3)

初，晋武公伐夷，执夷诡诸。𫇭国请而免之。既而弗报，故子国作乱，谓晋人曰： __「与我伐夷而取其地。」__ 遂以晋师伐夷，杀夷诡诸。周公忌父出奔虢。惠王立而复之。

---

## 庄公 庄公十有七年

---

![](assets/audios/03/148.mp3)

春，齐人执郑詹。

---

![](assets/audios/03/149.mp3)

夏，齐人歼于遂。

---

![](assets/audios/03/150.mp3)

秋，郑詹自齐逃来。

---

![](assets/audios/03/151.mp3)

冬，多麋。

---

![](assets/audios/03/152.mp3)

十七年，春，齐人执郑詹，郑不朝也。

---

![](assets/audios/03/153.mp3)

夏，遂因氏、颌氏、工娄氏、须遂氏飨齐戍，醉而杀之，齐人歼焉。

---

## 庄公 庄公十有八年

---

![](assets/audios/03/155.mp3)

春，王三月，日有食之。

---

![](assets/audios/03/156.mp3)

夏，公追戎于济西。

---

![](assets/audios/03/157.mp3)

秋，有蜮。

---

![](assets/audios/03/158.mp3)

冬，十月。

---

![](assets/audios/03/159.mp3)

十八年，春，虢公、晋侯朝王。王飨醴，命之宥。皆赐玉五、马三匹，非礼也。王命诸侯，名位不同，礼亦异数，不以礼假人。

---

![](assets/audios/03/160.mp3)

虢公、晋侯、郑伯使原庄公逆王后于陈。陈妫归于京师，实惠后。

---

![](assets/audios/03/161.mp3)

夏，公追戎于济西。不言其来，讳之也。

---

![](assets/audios/03/162.mp3)

秋，有蜮，为灾也。

---

![](assets/audios/03/163.mp3)

初，楚武王克权，使鬭缗尹之，以叛，围而杀之。迁权于那处，使阎敖尹之。及文王即位，与巴人伐申，而惊其师。巴人叛楚而伐那处，取之，遂门于楚。阎敖游涌而逸。楚子杀之。其族为乱。冬，巴人因之以伐楚。

---

## 庄公 庄公十有九年

---

![](assets/audios/03/165.mp3)

春，王正月。夏，四月。

---

![](assets/audios/03/166.mp3)

秋，公子结媵陈人之妇于鄄，遂及齐侯、宋公盟。

---

![](assets/audios/03/167.mp3)

夫人姜氏如莒。

---

![](assets/audios/03/168.mp3)

冬，齐人、宋人、陈人伐我西鄙。

---

![](assets/audios/03/169.mp3)

十九年，春，楚子御之，大败于津。还，鬻拳弗纳，遂伐黄。败黄师于踖陵。还，及湫，有疾。夏，六月庚申，卒。鬻拳葬诸夕室。亦自杀也，而葬于绖皇。初，鬻拳强谏楚子。楚子弗从。临之以兵，惧而从之。鬻拳曰： __「吾惧君以兵，罪莫大焉。」__ 遂自刖也。楚人以为大阍，谓之大伯。使其后掌之。君子曰： __「鬻拳可谓爱君矣！谏以自纳于刑，刑犹不忘纳君于善。」__ 

---

![](assets/audios/03/170.mp3)

初，王姚嬖于庄王，生子颓。子颓有宠，𫇭国为之师。及惠王即位，取𫇭国之圃以为囿。边伯之宫近于王宫，王取之。王夺子禽、祝跪与詹父田，而收膳夫之秩，故𫇭国、边伯、石速、詹父、子禽、祝跪作乱，因苏氏。秋，五大夫奉子颓以伐王，不克，出奔温。苏子奉子颓以奔卫。卫师、燕师伐周。冬，立子颓。

---

## 庄公 庄公二十年

---

![](assets/audios/03/172.mp3)

春，王二月，夫人姜氏如莒。

---

![](assets/audios/03/173.mp3)

夏，齐大灾。

---

![](assets/audios/03/174.mp3)

秋，七月。

---

![](assets/audios/03/175.mp3)

冬，齐人伐戎。

---

![](assets/audios/03/176.mp3)

二十年，春，郑伯和王室，不克。执燕仲父。夏，郑伯遂以王归。王处于栎。秋，王及郑伯入于邬。遂入成周。取其宝器而还。冬，王子颓享五大夫，乐及遍舞。郑伯闻之，见虢叔曰： __「寡人闻之：哀乐失时，殃咎必至。今王子颓歌舞不倦，乐祸也。夫司寇行戮，君为之不举，而况敢乐祸乎？奸王之位，祸孰大焉？临祸忘忧，忧必及之。盍纳王乎？」__ 虢公曰： __「寡人之愿也。」__ 

---

## 庄公 庄公二十有一年

---

![](assets/audios/03/178.mp3)

春，王正月。

---

![](assets/audios/03/179.mp3)

夏，五月辛酉，郑伯突卒。

---

![](assets/audios/03/180.mp3)

秋，七月戊戌，夫人姜氏薨。

---

![](assets/audios/03/181.mp3)

冬，十有二月，葬郑厉公。

---

![](assets/audios/03/182.mp3)

二十一年，春，胥命于弭。夏，同伐王城。郑伯将王自圉门入。虢叔自北门入。杀王子颓及五大夫。郑伯享王于阙西辟，乐备。王与之武公之略，自虎牢以东。原伯曰： __「郑伯效尤，其亦将有咎！」__ 五月，郑厉公卒。王巡虢守，虢公为王宫于玤，王与之酒泉。郑伯之享王也，王以后之鞶监予之。虢公请器，王予之爵。郑伯由是始恶于王。冬，王归自虢。

---

## 庄公 庄公二十有二年

---

![](assets/audios/03/184.mp3)

春，王正月，肆大眚。

---

![](assets/audios/03/185.mp3)

癸丑，葬我小君文姜。

---

![](assets/audios/03/186.mp3)

陈人杀其公子御寇。

---

![](assets/audios/03/187.mp3)

夏，五月。

---

![](assets/audios/03/188.mp3)

秋，七月丙申，及齐高傒盟于防。

---

![](assets/audios/03/189.mp3)

冬，公如齐纳币。

---

![](assets/audios/03/190.mp3)

二十二年，春，陈人杀其大子御寇。陈公子完与颛孙奔齐。颛孙自齐来奔。齐侯使敬仲为卿。辞曰： __「羁旅之臣幸若获宥，及于宽政，赦其不闲于教训，而免于罪戾，弛于负担，君之惠也。所获多矣，敢辱高位以速官谤？请以死告。诗云：『翘翘车乘，招我以弓。岂不欲往？畏我友朋。』」__ 使为工正。饮桓公酒，乐。公曰： __「以火继之。」__ 辞曰： __「臣卜其昼，未卜其夜，不敢。」__ 君子曰： __「酒以成礼，不继以淫，义也；以君成礼，弗纳于淫，仁也。」__ 初，懿氏卜妻敬仲。其妻占之，曰： __「吉。是谓『凤皇于飞，和鸣锵锵。有妫之后，将育于姜。五世其昌，并于正卿。八世之后，莫之与京。』」__ 

---

![](assets/audios/03/191.mp3)

陈厉公，蔡出也，故蔡人杀五父而立之。生敬仲。其少也，周史有以《周易》见陈侯者，陈侯使筮之，遇观之否，曰： __「是谓『观国之光，利用宾于王。』此其代陈有国乎？不在此，其在异国；非此其身，在其子孙。光，远而自他有耀者也。坤，土也；巽，风也；干，天也。风为天于土上，山也。有山之材，而照之以天光，于是乎居土上，故曰『观国之光，利用宾于王』。庭实旅百，奉之以玉帛，天地之美具焉，故曰『利用宾于王』。犹有观焉，故曰其在后乎！风行而著于土，故曰其在异国乎！若在异国，必姜姓也。姜，大岳之后也。山岳则配天。物莫能两大。陈衰，此其昌乎！」__ 及陈之初亡也，陈桓子始大于齐；其后亡也，成子得政。

---

## 庄公 庄公二十有三年

---

![](assets/audios/03/193.mp3)

春，公至自齐。祭叔来聘。

---

![](assets/audios/03/194.mp3)

夏，公如齐观社。

---

![](assets/audios/03/195.mp3)

公至自齐。

---

![](assets/audios/03/196.mp3)

荆人来聘。

---

![](assets/audios/03/197.mp3)

公及齐侯遇于谷。

---

![](assets/audios/03/198.mp3)

萧叔朝公。

---

![](assets/audios/03/199.mp3)

秋，丹桓宫楹。

---

![](assets/audios/03/200.mp3)

冬，十有一月，曹伯射姑卒。

---

![](assets/audios/03/201.mp3)

十有二月甲寅，公会齐侯盟于扈。

---

![](assets/audios/03/202.mp3)

二十三年，夏，公如齐观社，非礼也。曹刿谏曰： __「不可。夫礼，所以整民也。故会以训上下之则，制财用之节；朝以正班爵之义，帅长幼之序；征伐以讨其不然。诸侯有王，王有巡守，以大习之。非是，君不举矣。君举必书。书而不法，后嗣何观？」__ 

---

![](assets/audios/03/203.mp3)

晋桓、庄之族偪，献公患之。士𫇭曰： __「去富子，则群公子可谋也已。」__ 公曰： __「尔试其事。」__ 士𫇭与群公子谋，谮富子而去之。

---

![](assets/audios/03/204.mp3)

秋，丹桓宫之楹。

---

## 庄公 庄公二十有四年

---

![](assets/audios/03/206.mp3)

春，王三月，刻桓宫桷。

---

![](assets/audios/03/207.mp3)

葬曹庄公。

---

![](assets/audios/03/208.mp3)

夏，公如齐逆女。

---

![](assets/audios/03/209.mp3)

秋，公至自齐。

---

![](assets/audios/03/210.mp3)

八月丁丑，夫人姜氏入。

---

![](assets/audios/03/211.mp3)

戊寅，大夫宗妇觌，用币。

---

![](assets/audios/03/212.mp3)

大水。

---

![](assets/audios/03/213.mp3)

冬，戎侵曹。

---

![](assets/audios/03/214.mp3)

曹羁出奔陈。

---

![](assets/audios/03/215.mp3)

赤归于曹。

---

![](assets/audios/03/216.mp3)

郭公。

---

![](assets/audios/03/217.mp3)

二十四年，春，刻其桷，皆非礼也。御孙谏曰： __「臣闻之：『俭，德之共也；侈，恶之大也。』先君有共德，而君纳诸大恶，无乃不可乎？」__ 

---

![](assets/audios/03/218.mp3)

秋，哀姜至，公使宗妇觌，用币，非礼也。御孙曰： __「男贽，大者玉帛，小者禽鸟，以章物也。女贽，不过榛、栗、枣、修，以告虔也。今男女同贽，是无别也。男女之别，国之大节也；而由夫人乱之，无乃不可乎？」__ 

---

![](assets/audios/03/219.mp3)

晋士𫇭又与群公子谋，使杀游氏之二子。士𫇭告晋侯曰： __「可矣。不过二年，君必无患。」__ 

---

## 庄公 庄公二十有五年

---

![](assets/audios/03/221.mp3)

春，陈侯使女叔来聘。

---

![](assets/audios/03/222.mp3)

夏，五月癸丑，卫侯朔卒。

---

![](assets/audios/03/223.mp3)

六月辛末朔，日有食之，鼓、用牲于社。

---

![](assets/audios/03/224.mp3)

伯姬归于杞。

---

![](assets/audios/03/225.mp3)

秋，大水，鼓、用牲于社、于门。

---

![](assets/audios/03/226.mp3)

冬，公子友如陈。

---

![](assets/audios/03/227.mp3)

庄公二十五年，春，陈女叔来聘，始结陈好也。嘉之，故不名。

---

![](assets/audios/03/228.mp3)

夏，六月辛未，朔，日有食之，鼓、用牲于社，非常也。唯正月之朔，慝未作，日有食之，于是乎用币于社，伐鼓于朝。

---

![](assets/audios/03/229.mp3)

秋，大水，鼓、用牲于社、于门，亦非常也。凡天灾，有币，无牲。非日、月之眚不鼓。

---

![](assets/audios/03/230.mp3)

晋士𫇭使群公子尽杀游氏之族，乃城聚而处之。

---

![](assets/audios/03/231.mp3)

冬，晋侯围聚，尽杀群公子。

---

## 庄公 庄公二十有六年

---

![](assets/audios/03/233.mp3)

春，公伐戎。

---

![](assets/audios/03/234.mp3)

夏，公至自伐戎。

---

![](assets/audios/03/235.mp3)

曹杀其大夫。

---

![](assets/audios/03/236.mp3)

秋，公会宋人、齐人伐徐。

---

![](assets/audios/03/237.mp3)

冬，十有二月癸亥朔，日有食之。

---

![](assets/audios/03/238.mp3)

二十六年，春，晋士𫇭为大司空。

---

![](assets/audios/03/239.mp3)

夏，士𫇭城绛，以深其宫。

---

![](assets/audios/03/240.mp3)

秋，虢人侵晋。冬，虢人又侵晋。

---

## 庄公 庄公二十有七年

---

![](assets/audios/03/242.mp3)

春，公会杞伯姬于洮。

---

![](assets/audios/03/243.mp3)

夏，六月，公会齐侯、宋公、陈侯、郑伯同盟于幽。

---

![](assets/audios/03/244.mp3)

秋，公子友如陈，葬原仲。

---

![](assets/audios/03/245.mp3)

冬，杞伯姬来。

---

![](assets/audios/03/246.mp3)

莒庆来逆叔姬。

---

![](assets/audios/03/247.mp3)

杞伯来朝。

---

![](assets/audios/03/248.mp3)

公会齐侯于城濮。

---

![](assets/audios/03/249.mp3)

二十七年，春，公会杞伯姬于洮，非事也。天子非展义不巡守，诸侯非民事不举，卿非君命不越竟。

---

![](assets/audios/03/250.mp3)

夏，同盟于幽，陈、郑服也。

---

![](assets/audios/03/251.mp3)

秋，公子友如陈葬原仲，非礼也。原仲，季友之旧也。

---

![](assets/audios/03/252.mp3)

冬，杞伯姬来，归宁也。凡诸侯之女，归宁曰来，出曰来归，夫人归宁曰如某，出曰归于某。

---

![](assets/audios/03/253.mp3)

晋侯将伐虢。士𫇭曰： __「不可。虢公骄，若骤得胜于我，必弃其民。无众而后伐之，欲御我，谁与？夫礼、乐、慈、爱，战所畜也。夫民，让事、乐和、爱亲、哀丧，而后可用也。虢弗畜也，亟战，将饥。」__ 

---

![](assets/audios/03/254.mp3)

王使召伯廖赐齐侯命，且请伐卫，以其立子颓也。

---

## 庄公 庄公二十有八年

---

![](assets/audios/03/256.mp3)

春，王三月甲寅，齐人伐卫。卫人及齐人战，卫人败绩。

---

![](assets/audios/03/257.mp3)

夏，四月丁未，邾子琐卒。

---

![](assets/audios/03/258.mp3)

秋，荆伐郑，公会齐人、宋人救郑。

---

![](assets/audios/03/259.mp3)

冬，筑郿。

---

![](assets/audios/03/260.mp3)

大无麦、禾，臧孙辰告籴于齐。

---

![](assets/audios/03/261.mp3)

二十八年，春，齐侯伐卫，战，败卫师，数之以王命，取赂而还。

---

![](assets/audios/03/262.mp3)

晋献公娶于贾，无子。烝于齐姜，生秦穆夫人及太子申生。又娶二女于戎，大戎狐姬生重耳，小戎子生夷吾。晋伐骊戎，骊戎男女以骊姬，归，生奚齐，其娣生卓子。骊姬嬖，欲立其子，赂外嬖梁五与东关嬖五，使言于公曰： __「曲沃，君之宗也；蒲与二屈，君之疆也；不可以无主。宗邑无主，则民不威；疆埸无主，则启戎心；戎之生心，民慢其政，国之患也。若使大子主曲沃，而重耳、夷吾主蒲与屈，则可以威民而惧戎，且旌君伐。」__ 使俱曰： __「狄之广莫，于晋为都。晋之启土，不亦宜乎！」__ 晋侯说之。夏，使大子居曲沃，重耳居蒲城，夷吾居屈。群公子皆鄙。唯二姬之子在绛。二五卒与骊姬谮群公子而立奚齐，晋人谓之二五耦。

---

![](assets/audios/03/263.mp3)

楚令尹子元欲蛊文夫人，为馆于其宫侧，而振万焉。夫人闻之，泣曰： __「先君以是舞也习戎备也。今令尹不寻诸仇雠，而于未亡人之侧，不亦异乎！」__ 御人以告子元。子元曰： __「妇人不忘袭雠，我反忘之！」__ 秋，子元以车六百乘伐郑，入于桔柣之门。子元、斗御强、斗梧、耿之不比为旆，斗班、王孙游、王孙喜殿。众车入自纯门，及逵市。县门不发。楚言而出。子元曰： __「郑有人焉。」__ 诸侯救郑。楚师夜遁。郑人将奔桐丘，谍告曰： __「楚幕有乌。」__ 乃止。

---

![](assets/audios/03/264.mp3)

冬，饥，臧孙辰告籴于齐，礼也。

---

![](assets/audios/03/265.mp3)

筑郿，非都也。凡邑：有宗庙先君之主曰都，无曰邑。邑曰筑，都曰城。

---

## 庄公 庄公二十有九年

---

![](assets/audios/03/267.mp3)

春，新延厩。

---

![](assets/audios/03/268.mp3)

夏，郑人侵许。

---

![](assets/audios/03/269.mp3)

秋，有蜚。

---

![](assets/audios/03/270.mp3)

冬，十有二月，纪叔姬卒。

---

![](assets/audios/03/271.mp3)

城诸及防。

---

![](assets/audios/03/272.mp3)

二十九年，春，新作延厩，书不时也。凡马，日中而出，日中而入。

---

![](assets/audios/03/273.mp3)

夏，郑人侵许。凡师，有钟鼓曰伐，无曰侵，轻曰袭。

---

![](assets/audios/03/274.mp3)

秋，有蜚，为灾也。凡物，不为灾，不书。

---

![](assets/audios/03/275.mp3)

冬，十二月，城诸及防，书，时也。凡土功，龙见而毕务，戒事也；火见而致用，水昏正而栽，日至而毕。

---

![](assets/audios/03/276.mp3)

樊皮叛王。

---

## 庄公 庄公三十年

---

![](assets/audios/03/278.mp3)

春，王正月。

---

![](assets/audios/03/279.mp3)

夏，次于成。

---

![](assets/audios/03/280.mp3)

秋，七月，齐人降鄣。

---

![](assets/audios/03/281.mp3)

八月癸亥，葬纪叔姬。

---

![](assets/audios/03/282.mp3)

九月庚午朔，日有食之，鼓、用牲于社。

---

![](assets/audios/03/283.mp3)

冬，公及齐侯遇于鲁济。

---

![](assets/audios/03/284.mp3)

齐人伐山戎。

---

![](assets/audios/03/285.mp3)

三十年，春，王命虢公讨樊皮。夏，四月丙辰，虢公入樊，执樊仲皮，归于京师。

---

![](assets/audios/03/286.mp3)

楚公子元归自伐郑，而处王宫。斗射师谏，则执而梏之。秋，申公斗班杀子元。斗谷於菟为令尹，自毁其家，以纾楚国之难。

---

![](assets/audios/03/287.mp3)

冬，遇于鲁济，谋山戎也。以其病燕故也。

---

## 庄公 庄公三十有一年

---

![](assets/audios/03/289.mp3)

春，筑台于郎。

---

![](assets/audios/03/290.mp3)

夏，四月，薛伯卒。

---

![](assets/audios/03/291.mp3)

筑台于薛。

---

![](assets/audios/03/292.mp3)

六月，齐侯来献戎捷。

---

![](assets/audios/03/293.mp3)

秋，筑台于秦。

---

![](assets/audios/03/294.mp3)

冬，不雨。

---

![](assets/audios/03/295.mp3)

三十一年，夏，六月，齐侯来献戎捷，非礼也。凡诸侯有四夷之功，则献于王，王以警于夷；中国则否。诸侯不相遗俘。

---

## 庄公 庄公三十有二年

---

![](assets/audios/03/297.mp3)

春，城小谷。

---

![](assets/audios/03/298.mp3)

夏，宋公，齐侯遇于梁丘。

---

![](assets/audios/03/299.mp3)

秋，七月癸巳，公子牙卒。

---

![](assets/audios/03/300.mp3)

八月癸亥，公薨于路寝。

---

![](assets/audios/03/301.mp3)

冬，十月己未，子般卒。

---

![](assets/audios/03/302.mp3)

公子庆父如齐。

---

![](assets/audios/03/303.mp3)

狄伐邢。

---

![](assets/audios/03/304.mp3)

三十二年，春，城小谷，为管仲也。

---

![](assets/audios/03/305.mp3)

齐侯为楚伐郑之故，请会于诸侯。宋公请先见于齐侯。夏，遇于梁丘。

---

![](assets/audios/03/306.mp3)

秋，七月，有神降于莘。惠王问诸内史过曰： __「是何故也？」__ 对曰： __「国之将兴，明神降之，监其德也；将亡，神又降之，观其恶也。故有得神以兴，亦有以亡，虞、夏、商、周皆有之。」__ 王曰： __「若之何？」__ 对曰： __「以其物享焉。其至之日，亦其物也。」__ 王从之。内史过往，闻虢请命，反曰： __「虢必亡矣。虐而听于神。」__ 神居莘六月。虢公使祝应、宗区、史嚚享焉。神赐之土田。史嚚曰： __「虢其亡乎！吾闻之：国将兴，听于民；将亡，听于神。神，聪明正直而壹者也，依人而行。虢多凉德，其何土之能得？」__ 

---

![](assets/audios/03/307.mp3)

初，公筑台，临党氏，见孟任，从之。閟。而以夫人言，许之，割臂盟公。生子般焉。雩，讲于梁氏，女公子观之。圉人荦自墙外与之戏。子般怒，使鞭之。公曰： __「不如杀之，是不可鞭。荦有力焉，能投盖于稷门。」__ 公疾，问后于叔牙。对曰： __「庆父材。」__ 问于季友。对曰： __「臣以死奉般。」__ 公曰： __「乡者牙曰『庆父材』。」__ 成季使以君命命僖叔，待于针巫氏，使针季酖之，曰： __「饮此，则有后于鲁国；不然，死且无后。」__ 饮之，归，及逵泉而卒。立叔孙氏。

---

![](assets/audios/03/308.mp3)

八月癸亥，公薨于路寝。子般即位，次于党氏。冬，十月己未，共仲使圉人荦贼子般于党氏。成季奔陈。立闵公。